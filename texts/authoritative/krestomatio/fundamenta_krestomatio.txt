FUNDAMENTA KRESTOMATIO
=======================

Verkita de L. L. Zamenhof, 1903
Fonto: Projekto Gutenberg (gutenberg.org)

================================================================

ANTAŬPAROLO

   Prezentante pure kondiĉan rimedon de reciproka komunikiĝado, la
lingvo internacia, simile al ĉiu lingvo nacia, povos bone atingi sian
celon nur en tiu okazo, se ĉiuj uzos ĝin plene _egale_; kaj por ke
ĉiuj povu uzi la lingvon egale, estas necese, ke ekzistu iaj _modeloj_,
leĝdonaj por ĉiuj. Tio ĉi estas la kaŭzo, pro kiu, cedante al la
peto de multaj esperantistoj, mi eldonis la _Fundamentan Krestomation_,
kiu povos servi al ĉiuj kiel modelo de esperanta stilo kaj gardi la
lingvon de pereiga disfalo je diversaj dialektoj.

   Lerni la lingvon ĉiu povas laŭ ĉiuj libroj, kiujn li deziros; sed
ĉar multaj esperantaj libroj estas verkitaj de personoj, kiuj ankoraŭ
ne posedas bone la lingvon Esperanto, kaj komencanta esperantisto ne
povus rilati al ili sufiĉe kritike, tial estas dezirinde, ke ĉiu,
antaŭ ol komenci la legadon de la esperanta literaturo, tralegu
atente la _Fundamentan Krestomation_. Ne deprenante de la lernanto
la eblon kritike proprigi al si ĉiujn riĉigojn kaj regule faritajn
perfektigojn, kiujn li trovas en la literaturo, la _Fundamenta
Krestomatio_ por ĉiam gardos lin de blinda kaj senkritika alproprigo de
stilo _erara_.

   Atentan tralegon de la _Fundamenta Krestomatio_ mi rekomendas al
_ĉiu_, kiu volas skribe aŭ parole uzi la lingvon Esperanto. _Sed
precipe atentan kaj kelkfojan trategon de tiu ĉi libro mi rekomendas al
tiuj, kiuj deziras eldoni verkojn en Esperanto_; ĉar tiu, kiu eldonas
verkon en Esperanto, ne koniĝinte antaŭe fundamente kun la spirito kaj
la modela stilo de tiu ĉi lingvo, alportas al nia afero ne utilon, sed
rektan malutilon.

   Ĉiuj artikoloj en la _Fundamenta Krestomatio_ estas aŭ skribitaj
de mi mem, aŭ--se ili estas skribitaj de aliaj personoj--ili estas
korektitaj de mi en tia grado, ke la stilo en ili ne deflankiĝu de la
stilo, kiun mi mem uzas.

                                                  L. ZAMENHOF,
                                       Aŭtoro de la lingvo _Esperanto_.

   Varsovio, en Aprilo 1903.

                         FUNDAMENTA KRESTOMATIO

---

                                   I

                                EKZERCOJ

---

                                   1.

   Patro kaj frato.--Leono estas besto.--Rozo estas floro, kaj
kolombo estas birdo.--La rozo apartenas al Teodoro.--La suno brilas.
--La patro estas sana.--La patro estas tajloro.

                                   2.

   Infano ne estas matura homo.--La infano jam ne ploras.--La ĉielo
estas blua.--Kie estas la libro kaj la krajono?--La libro estas sur
la tablo, kaj la krajono kuŝas sur la fenestro.--Sur la fenestro
kuŝas krajono kaj plumo.--Jen estas pomo.--Jen estas la pomo, kiun
mi trovis.--Sur la tero kuŝas ŝtono.

                                   3.

   Leono estas forta.--La dentoj de leono estas akraj.--Al leono ne
donu la manon.--Mi vidas leonon.--Resti kun leono estas danĝere.--
Kiu kuraĝas rajdi sur leono?--Mi parolas pri leono.

                                   4.

   La patro estas bona.--Jen kuŝas la ĉapelo de la patro.--Diru al
la patro, ke mi estas diligenta.--Mi amas la patron.--Venu kune kun
la patro.--La filo staras apud la patro.--La mano de Johano estas
pura.--Mi konas Johanon.--Ludoviko, donu al mi panon.--Mi manĝas
per la buŝo kaj flaras per la nazo.--Antaŭ la domo staras arbo.--
La patro estas en la ĉambro.

                                   5.

   La birdoj flugas.--La kanto de la birdoj estas agrabla.--Donu
al la birdoj akvon, ĉar ili volas trinki.--La knabo forpelis la
birdojn.--Ni vidas per la okuloj kaj aŭdas perla oreloj.--Bonaj
infanoj lernas diligente.--Aleksandro ne volas lerni, kaj tial mi
batas Aleksandron.--De la patro mi ricevis libron, kaj de la frato mi
ricevis plumon.--Mi venas de la avo; kaj mi iras nun al la onklo.--
Mi legas libron.--La patro ne legas libron, sed li skribas leteron.

                                   6.

   Papero estas blanka.--Blanka papero kuŝas sur la tablo.--La
blanka papero jam ne kuŝas sur la tablo.--Jen estas la kajero de la
juna fraŭlino.--La patro donis al mi dolĉan pomon.--Rakontu al
mia juna amiko belan historion.--Mi ne amas obstinajn homojn.--Mi
deziras al vi bonan tagon, sinjoro!--Bonan matenon!--Ĝojan feston!
(mi deziras al vi).--Kia ĝoja festo! (estas hodiaŭ).--Sur la
ĉielo staras la bela suno.--En la tago ni vidas la helan sunon, kaj
en la nokto ni vidas la palan lunon kaj la belajn stelojn.--La papero
estas tre blanka, sed la neĝo estas pli blanka.--Lakto estas pli
nutra, ol vino.--Mi havas pli freŝan panon, ol vi.--Ne, vi eraras,
sinjoro : via pano estas malpli freŝa, ol mia.--El ĉiuj miaj infanoj
Ernesto estas la plej juna.--Mi estas tiel forta, kiel vi.--El ĉiuj
siaj fratoj Antono estas la malplej saĝa.

                                   7.

   Du homoj povas pli multe fari ol unu.--Mi havas nur unu buŝon, sed
mi havas du orelojn.--Li promenas kun tri hundoj.--Li faris ĉion
per la dek fingroj de siaj manoj.--El ŝiaj multaj infanoj unuj estas
bonaj kaj aliaj estas malbonaj.--Kvin kaj sep faras dek du.--Dek
kaj dek faras dudek.--Kvar kaj dek ok faras dudek du.--Tridek kaj
kvardek kvin faras sepdek kvin.--Mil okcent naŭdek tri.--Li havas
dek unu infanojn.--Sesdek minutoj faras unu horon, kaj unu minuto
konsistas el sesdek sekundoj.--Januaro estas la unua monato de la
jaro, Aprilo estas la kvara, Novembro estas la dek-unua, Decembro estas
la dek-dua.--La dudeka (tago) de Februaro estas la kvindek-unua tago
de la jaro.--La sepan tagon de la semajno Dio elektis, ke ĝi estu pli
sankta, ol la ses unuaj tagoj.--Kion Dio kreis en la sesa tago?--
Kiun daton ni havas hodiaŭ?--Hodiaŭ estas la dudek sepa (tago) de
Marto.--Georgo Vaŝington estis naskita la dudek duan de Februaro de
la jaro mil sepcent tridek dua.

                                   8.

   Mi havas cent pomojn.--Mi havas centon da pomoj.--Tiu ĉi urbo
havas milionon da loĝantoj.--Mi aĉetis dekduon (aŭ dek-duon) da
kuleroj kaj du dekduojn da forkoj.--Mil jaroj (aŭ milo da jaroj)
faras miljaron.--Unue mi redonas al vi la monon, kiun vi pruntis al
mi; due mi dankas vin por la prunto; trie mi petas vin ankaŭ poste
prunti al mi, kiam mi bezonos monon.--Por ĉiu tago mi ricevas kvin
frankojn, sed por la hodiaŭa tago mi ricevis duoblan pagon, t. e. (=tio
estas) dek frankojn.--Kvinoble sep estas tridek kvin.--Tri estas
duono de ses.--Ok estas kvar kvinonoj de dek.--Kvar metroj da tiu
ĉi ŝtofo kostas naŭ frankojn; tial du metroj kostas kvar kaj duonon
frankojn (aŭ da frankoj).--Unu tago estas tricent-sesdek-kvinono aŭ
tricent-sesdek-sesono de jaro.--Tiuj ĉi du amikoj promenas ĉiam
duope.--Kvinope ili sin ĵetis sur min, sed mi venkis ĉiujn kvin
atakantojn.--Por miaj kvar infanoj mi aĉetis dek du pomojn, kaj al
ĉiu el la infanoj mi donis po tri pomoj.--Tiu ĉi libro havas sesdek
paĝojn; tial, se mi legos en ĉiu tago po dek kvin paĝoj, mi finos la
tutan libron en kvar tagoj.

                                   9.

   Mi legas.--Ci skribas (anstataŭ "ci" oni uzas ordinare "vi"),--
Li estas knabo, kaj ŝi estas knabino.--La tranĉilo tranĉas bone,
ĉar ĝi estas akra.--Ni estas homoj.--Vi estas infanoj.--Ili
estas rusoj.--Kie estas la knaboj?--Ili estas en la ĝardeno.--Kie
estas la knabinoj?--Ili ankaŭ estas en la ĝardeno.--Kie estas la
tranĉiloj?--Ili kuŝas sur la tablo.--Mi vokas la knabon, kaj li
venas.--Mi vokas la knabinon, kaj ŝi venas.--La infano ploras, ĉar
ĝi volas manĝi.--La infanoj ploras, ĉar ili volas manĝi.--Knabo,
vi estas neĝentila.--Sinjoro, vi estas neĝentila.--Sinjoroj, vi
estas neĝentilaj.--Mia hundo, vi estas tre fidela.--Oni diras, ke
la vero ĉiam venkas.--En la vintro oni hejtas la fornojn.--Kiam oni
estas riĉa (aŭ riĉaj), oni havas multajn amikojn.

                                  10.

   Li amas min, sed mi lin ne amas.--Mi volis lin bati, sed li
forkuris de mi.--Diru al mi vian nomon.--Ne skribu al mi tiajn
longajn leterojn.--Venu al mi hodiaŭ vespere.--Mi rakontos al vi
historion.--Ĉu vi diros al mi la veron?--La domo apartenas al li.
--Li estas mia onklo, ĉar mia patro estas lia frato.--Sinjoro Petro
kaj lia edzino tre amas miajn infanojn; mi ankaŭ tre amas (infanojn).
--Montru al ili vian novan veston.--Mi amas min mem, vi amas vin
mem, li amas sin mem, kaj ĉiu homo amas sin mem.--Mia frato diris al
Stefano, ke li amas lin pli, ol sin mem.--Mi zorgas pri ŝi tiel, kiel
mi zorgas pri mi mem; sed ŝi mem tute ne zorgas pri si kaj tute sin ne
gardas.--Miaj fratoj havis hodiaŭ gastojn; post la vespermanĝo niaj
fratoj eliris kun la gastoj el sia domo kaj akompanis ilin ĝis ilia
domo.--Mi jam havas mian ĉapelon; nun serĉu vi vian.--Mi lavis min
en mia ĉambro, kaj ŝi lavis sin en sia ĉambro.--La infano serĉis
sian pupon; mi montris al la infano, kie kuŝas ĝia pupo.--Oni ne
forgesas facile sian unuan amon.

                                  11.

   Nun mi legas, vi legas kaj li legas; ni ĉiuj legas.--Vi skribas,
kaj la infanoj skribas; ili ĉiuj sidas silente kaj skribas.--Hieraŭ
mi renkontis vian filon, kaj li ĝentile salutis min.--Hodiaŭ estas
sabato, kaj morgaŭ estos dimanĉo.--Hieraŭ estis vendredo, kaj
post-morgaŭ estos lundo.--Antaŭ tri tagoj mi vizitis vian kuzon kaj
mia vizito faris al li plezuron.--Ĉu vi jam trovis vian horloĝon?
--Mi ĝin ankoraŭ ne serĉis; kiam mi finos mian laboron, mi serĉos
mian horloĝon, sed mi timas, ke mi ĝin jam ne trovos.--Kiam mi
venis al li, li dormis; sed mi lin vekis.--Se mi estus sana, mi estus
feliĉa.--Se li scius, ke mi estas tie ĉi, li tuj venus al mi.--Se
la lernanto scius bone sian lecionon, la instruanto lin ne punus.--
Kial vi ne respondas al mi? Ĉu vi estas surda aŭ muta?--Iru for!--
Infano, ne tuŝu la spegulon!--Karaj infanoj, estu ĉiam honestaj!--
Li venu, kaj mi pardonos al li.--Ordonu al li, ke li ne babilu.--
Petu ŝin, ke ŝi sendu al mi kandelon.--Ni estu gajaj, ni uzu bone
la vivon, ĉar la vivo ne estas longa.--Ŝi volas danci. Morti pro la
patrujo estas agrable.--La infano ne ĉesas petoli.

                                  12.

   Fluanta akvo estas pli pura, ol akvo, staranta senmove.--Promenante
sur la strato, mi falis.--Kiam Nikodemo batas Jozefon, tiam Nikodemo
estas la batanto kaj Jozefo estas la batato.--Al homo, pekinta
senintence, Dio facile pardonas.--Trovinte pomon, mi ĝin manĝis.--
La falinta homo ne povis sin levi.--Ne riproĉu vian amikon, ĉar vi
mem pli multe meritas riproĉon; li estas nur unufoja mensoginto, dum
vi estas ankoraŭ nun ĉiam mensoganto.--La tempo pasinta jam neniam
revenos; la tempon venontan neniu ankoraŭ konas.--Venu, ni atendas
vin, Savonto de la mondo.--En la lingvo "Esperanto" ni vidas la
estontan lingvon helpantan de la tuta mondo.--Aŭgusto estas mia plej
amata filo.--Mono havata estas pli grava ol havita.--Pasero kaptita
estas pli bona, ol aglo kaptota.--La soldatoj kondukis la arestitojn
tra la stratoj.--Li venis al mi tute ne atendite.--Homo, kim oni
devas juĝi, estas juĝoto.

                                  13.

   Nun li diras al mi la veron.--Hieraŭ li diris al mi la veron.--
Li ĉiam diradis al mi la veron.--Kiam vi vidis nin en la salono, li
jam antaŭe diris al mi la veron (aŭ li estis dirinta al mi la veron).
--Li diros al mi la veron.--Kiam vi venos al mi, li jam antaŭe diros
al mi la veron (aŭ li estos dirinta al mi la veron; aŭ antaŭ ol vi
venos al mi, li diros al mi la veron).--Se mi petus lin, li dirus al
mi la veron.--Mi ne farus la eraron, se li antaŭe dirus al mi la
veron (aŭ se li estus dirinta al mi la veron).--Kiam mi venos, diru
al mi la veron.--Kiam mia patro venos, diru al mi antaŭe la veron
(aŭ estu dirinta al mi la veron).--Mi volas diri al vi la veron.--
Mi volas, ke tio, kion mi diris, estu vera (aŭ mi volas esti dirinta la
veron).

                                  14.

   Mi estas amata. Mi estis amata. Mi estos amata. Mi estus amata. Estu
amata. Esti amata.--Vi estas lavita. Vi estis lavita. Vi estos lavita.
Vi estus lavita. Estu lavita. Esti lavita.--Li estas invitota. Li
estis invitota. Li estos invitota. Li estus invitota. Estu invitota.
Esti invitota.--Tiu ĉi komercaĵo estas ĉiam volonte aĉetata de
mi.--La surtuto estas aĉetita de mi, sekve ĝi apartenas al mi.--
Kiam via domo estis konstruata, mia domo estis jam longe konstruita.
--Mi sciigas, ke de nun la ŝuldoj de mia filo ne estos pagataj de
mi.--Estu trankvila, mia tuta ŝuldo estos pagita al vi baldaŭ.--
Mia ora ringo ne estus nun tiel longe serĉata, se ĝi ne estus tiel
lerte kaŝita de vi.--Laŭ la projekto de la inĝenieroj tiu ĉi
fervojo estas konstruota en la daŭro de du jaroj; sed mi pensas, ke ĝi
estos konstruata pli ol tri jarojn.--Honesta homo agas honeste.--La
pastro, kiu mortis antaŭ nelonge (aŭ antaŭ nelonga tempo), loĝis
longe en nia urbo.--Ĉu hodiaŭ estas varme aŭ malvarme?--Sur la
kameno inter du potoj staras fera kaldrono; el la kaldrono, en kiu sin
trovas bolanta akvo, eliras vaporo; tra la fenestro, kiu sin trovas apud
la pordo, la vaporo iras sur la korton.

                                  15.

   Kie vi estas?--Mi estas en la ĝardeno.--Kien vi iras?--Mi
iras en la ĝardenon.--La birdo flugas en la ĉambro (--ĝi estas
en la ĉambro kaj flugas en ĝi).--La birdo flugas en la ĉambron (
--ĝi estas ekster la ĉambro kaj flugas nun en ĝin).--Mi vojaĝas
en Hispanujo.--Mi vojaĝas en Hispanujon.--Mi sidas sur seĝo kaj
tenas la piedojn sur benketo.--Mi metis la manon sur la tablon. El sub
la kanapo la muso kuris sub la liton, kaj nun ĝi kuras sub la lito.--
Super la tero sin trovas aero.--Anstataŭ kafo li donis al mi teon
kun sukero, sed sen kremo.--Mi staras ekster la domo, kaj li estas
interne.--En la salono estis neniu krom li kaj lia fianĉino.--La
hirundo flugis trans la riveron, ĉar trans la rivero sin trovis aliaj
hirundoj.--Mi restas tie ĉi laŭ la ordono de mia estro.--Kiam li
estis ĉe mi, li staris tutan horon apud la fenestro.--Li diras, ke mi
estas atenta.--Li petas, ke mi estu atenta.--Kvankam vi estas riĉa,
mi dubas, ĉu vi estas feliĉa.--Se vi scius, kiu li estas, vi lin pli
estimus.--Se li jam venis, petu lin al mi.--Ho, Dio! kion vi faras!
--Ha, kiel bele!--For de tie ĉi!--Fi, kiel abomene!--Nu, iru pli
rapide!

                                  16.

   La artikolo "la" estas uzata tiam, kiam ni parolas pri personoj aŭ
objektoj konataj. Ĝia uzado estas tia sama, kiel en la aliaj lingvoj.
La personoj, kiuj ne komprenas la uzadon de la artikolo (ekzemple
rusoj aŭ poloj, kiuj ne scias alian lingvon krom sia propra), povas
en la unua tempo tute ne uzi la artikolon, ĉar ĝi estas oportuna,
sed ne necesa. Anstataŭ "la" oni povas ankaŭ diri "l'" (sed nur post
prepozicio, kiu finiĝas per vokalo).--Vortoj kunmetitaj estas kreataj
per simpla kunligado de vortoj; oni prenas ordinare la purajn radikojn,
sed, se la bonsoneco aŭ la klareco postulas, oni povas ankaŭ preni
la tutan vorton, t. e. la radikon kune kun ĝia gramatika finiĝo.
Ekzemploj : skribtablo aŭ skribotablo (=tablo, sur kiu oni skribas);
internacia (=kiu estas inter diversaj nacioj); tutmonda (=de la tuta
mondo); unutaga (=kiu daŭras unu tagon); unuataga (=kiu estas en la
unua tago); vaporŝipo (=ŝipo, kiu sin movas per vaporo); matenmanĝi,
tagmanĝi, vespermanĝi; abonpago (=pago por la abono).

                                  17.

   Ĉiuj prepozicioj per si mem postulas ĉiam nur la nominativon. Se ni
iam post propozicio uzas la akuzativon, la akuzativo tie dependas ne de
la prepozicio, sed de aliaj kaŭzoj. Ekzemple : por esprimi direkton, ni
aldonas al la vorto la finon "n" ; sekve : tie (=en tiu loko), tien (=al
tiu loko); tiel same ni ankaŭ diras : "la birdo flugis en la ĝardenon,
sur la tablon", kaj la vortoj "ĝardenon", "tablon" staras tie ĉi en
akuzativo ne ĉar la prepozicioj "en" kaj "sur" tion ĉi postulas, sed
nur ĉar ni volis esprimi direkton, t. e. montri, ke la birdo sin ne
trovis antaŭe en la ĝardeno aŭ sur la tablo kaj tie flugis, sed ke
ĝi de alia loko flugis al la ĝardeno, al la tablo (ni volas montri,
ke la ĝardeno kaj tablo ne estis la loko de la flugado, sed nur la
celo de la flugado); en tiaj okazoj ni uzus la finiĝon "n" tute egale,
ĉu ia prepozicio starus aŭ ne.--Morgaŭ mi veturos Parizon (aŭ en
Parizon).--Mi restos hodiaŭ dome.--Jam estas tempo iri domen.--Ni
disiĝis kaj iris en diversajn flankojn : mi iris dekstren, kaj li iris
maldekstren.--Flanken, sinjoro! Mi konas neniun en tiu ĉi urbo.--
Mi neniel povas kompreni, kion vi parolas.--Mi renkontis nek lin, nek
lian fraton (aŭ mi ne renkontis lin, nek lian fraton).

                                  18.

   Se ni bezonas uzi prepozicion kaj la senco ne montras al ni, kian
prepozicion uzi, tiam ni povas uzi la komunan prepozicion "je". Sed
estas bone uzadi la vorton "je" kiel eble pli malofte. Anstataŭ la
vorto "je" ni povas ankaŭ uzi akuzativon sen prepozicio.--Mi ridas
je lia naiveco (aŭ mi ridas pro lia naiveco, aŭ : mi ridas lian
naivecon).--Je la lasta fojo mi vidis lin ĉe vi (aŭ : la lastan
fojon).--Mi veturis du tagojn kaj unu nokton.--Mi sopiras je mia
perdita feliĉo (aŭ : mian perditan feliĉon).--El la dirita regulo
sekvas, ke se ni pri ia verbo ne scias, ĉu ĝi postulas post si la
akuzativon (t. e. ĉu ĝi estas aktiva) aŭ ne, ni povas ĉiam uzi la
akuzativon. Ekzemple, ni povas diri "obei al la patro" kaj "obei la
patron" (anstataŭ "obei je la patro"). Sed ni ne uzas la akuzativon
tiam, kiam la klareco de la senco tion ĉi malpermesas; ekzemple : ni
povas diri "pardoni al la malamiko" kaj "pardoni la malamikon", sed ni
devas diri ĉiam "pardoni al la malamiko lian kulpon".

                                  19.

   Ia, ial, iam, ie, iel, ies, io, iom, iu.--La montritajn naŭ
vortojn ni konsilas bone ellerni, ĉar el ili ĉiu povas jam fari
al si grandan serion da aliaj pronomoj kaj adverboj. Se ni aldonas
al ili la literon "k", ni ricevas vortojn demandajn aŭ rilatajn :
kia, kial, kiam, kie, kiel, kies, kio, kiom, kiu. Se ni aldonas la
literon "t", ni ricevas vortojn montrajn : tia, tial, tiam, tie, tiel,
ties, tio, tiom, tiu. Aldonante la literon "ĉ", ni ricevas vortojn
komunajn : ĉia, ĉial, ĉiam, ĉie, ĉiel, ĉies, ĉio, ĉiom, ĉiu.
Aldonante la prefikson "nen", ni ricevas vortojn neajn : nenia, nenial,
neniam, nenie, neniel, nenies, nenio, neniom, neniu. Aldonante al la
vortoj montraj la vorton "ĉi", ni ricevas montron pli proksiman;
ekzemple : tiu (pli malproksima), tiu ĉi (aŭ ĉi tiu) (pli proksima);
tie (malproksime), tie ĉi aŭ ĉi tie (proksime). Aldonante al la
vortoj demandaj la vorton "ajn", ni ricevas vortojn sendiferencajn :
kia ajn, kial ajn, kiam ajn, kie ajn, kiel ajn, kies ajn, kio ajn,
kiom ajn, kiu ajn. Ekster tio el la diritaj vortoj ni povas ankoraŭ
fari aliajn vortojn, per helpo de gramatikaj finiĝoj kaj aliaj vortoj
(sufiksoj); ekzemple : tiama, ĉiama, kioma, tiea, ĉi-tiea, tieulo,
tiamulo k. t. p. (=kaj tiel plu).

                                  20.

   Lia kolero longe daŭris.--Li estas hodiaŭ en kolera humoro.--Li
koleras kaj insultas.--Li fermis kolere la pordon.--Lia filo mortis
kaj estas nun malviva.--La korpo estas morta, la animo estas senmorta.
--Li estas morte malsana, li ne vivos pli, ol unu tagon.--Li parolas,
kaj lia parolo fluas dolĉe kaj agrable.--Ni faris la kontrakton ne
skribe, sed parole.--Li estas bona parolanto.--Starante ekstere, li
povis vidi nur la eksteran flankon de nia domo.--Li loĝas ekster la
urbo.--La ekstero de tiu ĉi homo estas pli bona, ol lia interno.--
Li tuj faris, kion mi volis, kaj mi dankis lin por la tuja plenumo de
mia deziro.--Kia granda brulo! kio brulas?--Ligno estas bona brula
materialo.--La fera bastono, kiu kuŝis en la forno, estas nun brule
varmega.--Ĉu li donis al vi jesan respondon aŭ nean? Li eliris el la
dormoĉambro kaj eniris en la manĝoĉambron.--La birdo ne forflugis :
ĝi nur deflugis de la arbo, alflugis al la domo kaj surflugis sur
la tegmenton.--Por ĉiu aĉetita funto da teo tiu ĉi komercisto
aldonas senpage funton da sukero.--Lernolibron oni devas ne traleĝi,
sed tralerni.--Li portas rozokoloran superveston kaj teleroforman
ĉapelon.--En mia skribotablo sin trovas kvar tirkestoj.--Liaj
lipharoj estas pli grizaj, ol liaj vangharoj.

                                  21.

   Teatramanto ofte vizitas la teatron kaj ricevas baldaŭ teatrajn
manierojn.--Kiu okupas sin je meĥaniko, estas meĥanikisto, kaj kiu
okupas sin je ĥemio, estas ĥemiisto.--Diplomatiiston oni povas
ankaŭ nomi diplomato, sed fizikiston oni ne povas nomi fiziko, ĉar
fiziko estas la nomo de la scienco mem.--La fotografisto fotografis
min, kaj mi sendis mian fotografaĵon al mia patro.--Glaso de vino
estas glaso, en kiu antaŭe sin trovis vino, aŭ kiun oni uzas por
vino; glaso da vino estas glaso plena je vino.--Alportu al mi metron
da nigra drapo (Metro de drapo signifus metron, kiu kuŝis sur drapo,
aŭ kiu estas uzata por drapo).--Mi aĉetis dekon da ovoj.--Tiu ĉi
rivero havas ducent kilometrojn da longo.--Sur la bordo de la maro
staris amaso da homoj.--Multaj birdoj flugas en la aŭtuno en pli
varmajn landojn.--Sur la arbo sin trovis multe (aŭ multo) da birdoj.
--Kelkaj homoj sentas sin la plej feliĉaj, kiam ili vidas la suferojn
de siaj najbaroj.--En la ĉambro sidis nur kelke da homoj.--"Da"
post ia vorto montras, ke tiu ĉi vorto havas signifon de mezuro.

                                  22.

   Mia frato ne estas granda, sed li ne estas ankaŭ malgranda : li
estas de meza kresko.--Li estas tiel dika, ke li ne povas trairi
tra nia mallarĝa pordo.--Haro estas tre maldika.--La nokto estis
tiel malluma, ke ni nenion povis vidi eĉ antaŭ nia nazo.--Tiu ĉi
malfreŝa pano estas malmola, kiel ŝtono.--Malbonaj infanoj amas
turmenti bestojn.--Li sentis sin tiel malfeliĉa, ke li malbenis
la tagon, en kiu li estis naskita.--Mi forte malestimas tiun ĉi
malnoblan homon.--La fenestro longe estis nefermita; mi ĝin fermis,
sed mia frato tuj ĝin denove malfermis.--Rekta vojo estas pli
mallonga, ol kurba.--La tablo staras malrekte kaj kredeble baldaŭ
renversiĝos.--Li staras supre sur la monto kaj rigardas malsupren sur
la kampon.--Malamiko venis en nian landon.--Oni tiel malhelpis al
mi, ke mi malbonigis mian tutan laboron.--La edzino de mia patro estas
mia patrino kaj la avino de miaj infanoj.--Sur la korto staras koko
kun tri kokinoj.--Mia fratino estas tre bela knabino.--Mia onklino
estas bona virino.--Mi vidis vian avinon kun ŝiaj kvar nepinoj kaj
kun mia nevino.--Lia duonpatrino estas mia bofratino.--Mi havas
bovon kaj bovinon.--La juna vidvino fariĝis denove fianĉino.

                                  23.

   La tranĉilo estis tiel malakra, ke mi ne povis tranĉi per ĝi
la viandon kaj mi devis uzi mian poŝan tranĉilon.--Ĉu vi havas
korktirilon, por malŝtopi la botelon?--Mi volis ŝlosi la pordon,
sed mi perdis la ŝlosilon.--Ŝi kombas al si la harojn per arĝenta
kombilo.--En somero ni veturas per diversaj veturiloj, kaj en vintro
ni veturas per glitveturilo.--Hodiaŭ estas bela frosta vetero, tial
mi prenos miajn glitilojn kaj iros gliti.--Per hakilo ni hakas,
per segilo ni segas, per fosilo ni fosas, per kudrilo ni kudras, per
tondilo ni tondas, per sonorilo ni sonoras, per fajfilo ni fajfas.--
Mia skribilaro konsistas el inkujo, sablujo, kelke da plumoj, krajono
kaj inksorbilo.--Oni metis antaŭ mi manĝilaron, kiu konsistis el
telero, kulero, tranĉilo, forko, glaseto por brando, glaso por vino
kaj telertuketo.--En varmega tago mi amas promeni en arbaro.--Nia
lando venkos, ĉar nia militistaro estas granda kaj brava.--Sur kruta
ŝtuparo li levis sin al la tegmento de la domo.--Mi ne scias la
lingvon hispanan, sed per helpo de vortaro hispana-germana mi tamen
komprenis iom vian leteron.--Sur tiuj ĉi vastaj kaj herboriĉaj
kampoj paŝtas sin grandaj brutaroj, precipe aroj da bellanaj ŝafoj.

                                  24.

   Vi parolas sensencaĵon, mia amiko.--Mi trinkis teon kun kuko kaj
konfitaĵo.--Akvo estas fluidaĵo.--Mi ne volis trinki la vinon,
ĉar ĝi enhavis en si ian suspektan malklaraĵon.--Sur la tablo
staris diversaj sukeraĵoj.--En tiuj ĉi boteletoj sin trovas diversaj
acidoj : vinagro, sulfuracido, azotacido kaj aliaj.--Via vino estas
nur ia abomena acidaĵo.--La acideco de tiu ĉi vinagro estas tre
malforta.--Mi manĝis bongustan ovaĵon.--Tiu ĉi granda altaĵo
ne estas natura monto.--La alteco de tiu monto ne estas tre granda.
--Kiam mi ien veturas, mi neniam prenas kun mi multon da pakaĵo.
--Ĉemizojn, kolumojn, manumojn kaj ceterajn similajn objektojn ni
nomas tolaĵo, kvankam ili ne ĉiam estas faritaj el tolo.--Glaciaĵo
estas dolĉa glaciigila frandaĵo.--La riĉeco de tiu ĉi homo estas
granda, sed lia malsaĝeco estas ankoraŭ pli granda.--Li amas tiun
ĉi knabinon pro ŝia beleco kaj boneco.--Lia heroeco tre plaĉis al
mi.--La tuta supraĵo de la lago estis kovrita per naĝantaj folioj
kaj diversaj aliaj kreskaĵoj.--Mi vivas kun li en granda amikeco.

                                  25.

   Patro kaj patrino kune estas nomataj gepatroj.--Petro, Anno kaj
Elizabeto estas miaj gefratoj.--Gesinjoroj N. hodiaŭ vespere venos
al ni.--Mi gratulis telegrafe la junajn geedzojn.--La gefianĉoj
staris apud la altaro.--La patro de mia edzino estas mia bopatro, mi
estas lia bofilo, kaj mia patro estas la bopatro de mia edzino.--Ĉiuj
parenooj de mia edzino estas miaj boparencoj, sekve ŝia frato estas
mia bofrato, ŝia fratino estas mia bofratino; mia frato kaj fratino
(gefratoj) estas la bogefratoj de mia edzino.--La edzino de mia
nevo kaj la nevino de mia edzino estas miaj bonevinoj.--Virino, kiu
kuracas, estas kuracistino; edzino de kuracisto estas kuracistedzino.
--La doktoredzino A. vizitis hodiaŭ la gedoktorojn P.--Li ne estas
lavisto, li estas lavistinedzo.--La filoj, nepoj kaj pranepoj de reĝo
estas reĝidoj.--La hebreoj estas Izraelidoj, ĉar ili devenas de
Izraelo.--Ĉevalido estas nematura ĉevalo, kokido--nematura koko,
bovido--nematura bovo, birdido--nematura birdo.

                                  26.

   La ŝipanoj devas obei la ŝipestron.--Ĉiuj loĝantoj de regno
estas regnanoj.--Urbanoj estas ordinare pli ruzaj, ol vilaĝanoj.--
La regnestro de nia lando estas bona kaj saĝa reĝo.--La Parizanoj
estas gajaj homoj.--Nia provincestro estas severa, sed justa.--Nia
urbo havas bonajn policanojn, sed ne sufiĉe energian policestron.--
Luteranoj kaj Kalvinanoj estas kristanoj.--Germanoj kaj francoj, kiuj
loĝas en Rusujo, estas Rusujauoj, kvankam ili ne estas rusoj.--Li
estas nelerta kaj naiva provincano.--La loĝantoj de unu regno estas
samregnanoj, la loĝantoj de unu urbo estas samurbanoj, la konfesantoj
de unu religio estas samreligianoj.--Nia regimentestro estas por siaj
soldatoj kiel bona patro.--La botisto faras botojn kaj ŝuojn.--
La lignisto vendas lignon, kaj la lignaĵisto faras tablojn, seĝojn
kaj aliajn lignajn objektojn.--Ŝteliston neniu lasas en sian domon.
--La kuraĝa maristo dronis en la maro.--Verkisto verkas librojn,
kaj skribisto simple transskribas paperojn.--Ni havas diversajn
servantojn : kuiriston, ĉambristinon, infanistinon kaj veturigiston.
--La riĉulo havas multe da mono.--Malsaĝulon ĉiu batas.--Timulo
timas eĉ sian propran ombron.--Li estas mensogisto kaj malnoblulo.--
Preĝu al la Sankta Virgulino.

                                  27.

   Mi aĉetis por la infanoj tableton kaj kelke da seĝetoj.--En nia
lando sin ne trovas montoj, sed nur montetoj.--Tuj post la hejto la
forno estis varmega, post unu horo ĝi estis jam nur varma, post du
horoj ĝi estis nur iom varmeta, kaj post tri horoj ĝi estis jam tute
malvarma.--En somero ni trovas malvarmeton en densaj arbaroj.--Li
sidas apud la tablo kaj dormetas.--Mallarĝa vojeto kondukas tra tiu
ĉi kampo al nia domo.--Sur lia vizaĝo mi vidis ĝojan rideton.--
Kun bruo oni malfermis la pordegon, kaj la kaleŝo enveluris en la
korton.--Tio ĉi estis jam ne simpla pluvo, sed pluvego.--Grandega
hundo metis sur min sian antaŭan piedegon, kaj mi de teruro ne sciis,
kion fari.--Antaŭ nia militistaro staris granda serio da pafilegoj.
--Johanon, Nikolaon, Erneston, Vilhelmon, Marion, Klaron kaj Sofion
iliaj gepatroj nomas Johanĉjo (aŭ Joĉjo), Nikolĉjo (aŭ Nikoĉjo aŭ
Nikĉjo aŭ Niĉjo); Erneĉjo (aŭ Erĉjo), Vilhelĉjo (aŭ Vilheĉjo
aŭ Vilĉjo aŭ Viĉjo), Manjo (aŭ Marinjo), Klanjo kaj Sonjo (aŭ
Sofinjo).

                                  28.

   En la kota vetero mia vesto forte malpuriĝis; tial mi prenis broson
kaj purigis la veston.--Li paliĝis de timo kaj poste li ruĝiĝis de
honto.--Li fianĉiĝis kun fraŭlino Berto; post tri monatoj estos la
edziĝo; la edziĝa soleno estos en la nova preĝejo, kaj la edziĝa
festo estos en la domo de liaj estontaj bogepatroj.--Tiu ĉi maljunulo
tute malsaĝiĝis kaj infaniĝis.--Post infekta malsano oni ofte
bruligas la vestojn de la malsanulo.--Forigu vian fraton, ĉar li
malhelpas al ni.--Ŝi edziniĝis kun sia kuzo, kvankam ŝiaj gepatroj
volis ŝin edzinigi kun alia persono.--En la printempo la glacio kaj
la neĝo fluidiĝas--Venigu la kuraciston, ĉar mi estas malsana.--
Li venigis al si el Berlino multajn librojn.--Mia onklo ne mortis
per natura morto, sed li tamen ne mortigis sin mem kaj ankaŭ estis
mortigita de neniu; unu tagon, promenante apud la reloj de fervojo,
li falis sub la radojn de veturanta vagonaro kaj mortiĝis.--Mi ne
pendigis mian ĉapon sur tiu ĉi arbeto; sed la vento forblovis de mia
kapo la ĉapon, kaj ĝi, flugante, pendiĝis sur la branĉoj de la
arbeto.--Sidigu vin (aŭ sidiĝu), sinjoro!--La junulo aliĝis al
nia militistaro kaj kuraĝe batalis kune kun ni kontraŭ niaj malamikoj.

                                  29.

   En la daŭro de kelke da minutoj mi aŭdis du pafojn.--La pafado
daŭris tre longe.--Mi eksaltis de surprizo.--Mi saltas tre lerte.
--Mi saltadis la tutan tagon de loko al loko.--Lia hieraŭa parolo
estis tre bela, sed la tro multa parolado lacigas lin.--Kiam vi
ekparolis, ni atendis aŭdi ion novan, sed baldaŭ ni vidis, ke ni
trompiĝis.--Li kantas tre belan kanton.--La kantado estas agrabla
okupo.--La diamanto havas belan brilon.--Du ekbriloj de fulmo
trakuris tra la malluma ĉielo.--La domo, en kiu oni lernas, estas
lernejo, kaj la domo, en kiu oni preĝas, estas preĝejo.--La kuiristo
sidas en la kuirejo.--La kuracisto konsilis al mi iri en ŝvitbanejon.
--Magazeno, en kiu oni vendas cigarojn, aŭ ĉambro, en kiu oni tenas
cigarojn, estas cigarejo; skatoleto aŭ alia objekto, en kiu oni tenas
cigarojn, estas cigarujo; tubeto, en kiun oni metas cigaron, kiam oni
ĝin fumas, estas cigaringo.--Skatolo, en kiu oni tenas plumojn, estas
plumujo, kaj bastoneto, sur kiu oni tenas plumon por skribado, estas
plumingo.--En la kandelingo sidis brulanta kandelo.--En la poŝo
de mia pantalono mi portas monujon, kaj en la poŝo de mia surtuto mi
portas paperujon; pli grandan paperujon mi portas sub la brako.--La
rusoj loĝas en Rusujo kaj la germanoj en Germanujo.

                                  30.

   Ŝtalo estas fleksebla, sed fero ne estas fleksebla.--Vitro estas
rompebla kaj travidebla.--Ne ĉiu kreskaĵo estas manĝebla.--Via
parolo estas tute nekomprenebla kaj viaj leteroj estas ĉiam skribitaj
tute nelegeble.--Rakontu al mi vian malfeliĉon, ĉar eble mi povos
helpi al vi.--Li rakontis al mi historion tute ne kredeblan.--Ĉu
vi amas vian patron?--Kia demando! kompreneble, ke mi lin amas.--
Mi kredeble ne povos veni al vi hodiaŭ, ĉar mi pensas, ke mi mem
havos hodiaŭ gastojn.--Li estas homo ne kredinda.--Via ago estas
tre laŭdinda.--Tiu ĉi grava tago restos por mi ĉiam memorinda.--
Lia edzino estas tre laborema kaj ŝparema, sed ŝi estas ankaŭ tre
babilema kaj kriema.--Li estas tre ekkolerema kaj ekscitiĝas ofte
ĉe la plej malgranda bagatelo; tamen li estas tre pardonema, li ne
portas longe la koleron kaj li tute ne estas venĝema.--Li estas tre
kredema : eĉ la plej nekredeblajn aferojn, kiujn rakontas al li la plej
nekredindaj homoj, li tuj kredas.--Centimo, pfenigo kaj kopeko estas
moneroj.--Sablero enfalis en mian okulon.--Li estas tre purema,
kaj eĉ unu polveron vi ne trovos sur lia vesto.--Unu fajrero estas
sufiĉa, por eksplodigi pulvon.

                                  31.

   Ni ĉiuj kunvenis, por priparoli tre gravan aferon; sed ni ne povis
atingi ian rezultaton, kaj ni disiris.--Malfeliĉo ofte kunigas la
homojn, kaj feliĉo ofte disigas ilin.--Mi disŝiris la leteron kaj
disĵetis ĝiajn pecetojn en ĉiujn angulojn de la ĉambro.--Li donis
al mi monon, sed mi ĝin tuj redonis al li.--Mi foriras, sed atendu
min, ĉar mi baldaŭ revenos.--La suno rebrilas en la klara akvo de
la rivero.--Mi diris al la reĝo : via reĝa moŝto, pardonu min!--
El la tri leteroj unu estis adresita : al Lia Episkopa Moŝto. Sinjoro
N.; la dua : al Lia Grafa Moŝto, Sinjoro P.; la tria : al Lia Moŝto,
Sinjoro D.--La sufikso "um" ne havas difinitan signifon, kaj tial
la (tre malmultajn) vortojn kun "um" oni devas lerni, kiel simplajn
vortojn. Ekzemple : plenumi, kolumo, manumo.--Mi volonte plenumis
lian deziron.--En malbona vetero oni povas facile malvarmumi.--
Sano, sana, sane, sani, sanu, saniga, saneco, sanilo, sanigi, saniĝi,
sanejo, sanisto, sanulo, malsano, malsana, malsane, malsani, malsanulo,
malsaniga, malsaniĝi, malsaneta, malsanema, malsanulejo, malsanulisto,
malsanero, malsaneraro, sanigebla, sanigisto, sanigilo, sanilo,
resanigi, resaniĝanto, sanigilejo, sanigejo, malsanemulo, sanilaro,
malsanaro, malsanulido, nesana, malsanado, sanilaĵo, malsaneco,
malsanemeco, saniginda, sanilujo, sanigilujo, remalsano, remalsaniĝo,
malsanulino, sanigista, sanigilista, sanilista, malsanulista k. t. p.

---

                                   II

                          FABELOJ KAJ LEGENDOJ

---

                      LA NOVAJ VESTOJ DE LA REĜO

                             (El Anderson.)

   Antaŭ multaj jaroj vivis unu reĝo, kiu tiel amis belajn novajn
vestojn, ke li elspezadis sian tutan monon, por nur esti ĉiam bele
ornamita. Li ne zorgadis pri siaj soldatoj, nek pri teatro kaj ĉaso,
esceptinte nur se ili donadis al li okazon montri siajn novajn vestojn.
Por ĉiu horo de la tago li havis apartan surtuton, kaj kiel pri ĉiu
alia reĝo oni ordinare diras : "li estas en la konsilanejo", oni tie
ĉi ĉiam diradis : "la reĝo estas en la vestejo".

   En la granda urbo, en kiu li loĝis, estis tre gaje; ĉiun tagon tien
venadis multaj fremduloj. Unu tagon venis ankaŭ du trompantoj, kiuj
diris, ke ili estas teksistoj kaj teksas la plej belan ŝtofon, kiun oni
nur povas al si prezenti; ke ne sole la koloroj kaj desegnoj de tiu ĉi
ŝtofo estas eksterordinare belaj, sed la vestoj, kiujn oni preparas el
tiu ĉi ŝtofo, havas la mirindan econ, ke al ĉiu, kiu ne taŭgas por
sia ofico aŭ estas tro malsaĝa, ili restas nevideblaj.

 --Tio ĉi estas ja bonegaj vestoj! pensis la reĝo; havante tian
surtuton, mi ja povus sciiĝi, kiu en mia regno ne taŭgas por la ofico,
kiun li havas; mi povus diferencigi la saĝajn de la malsaĝaj! Jes,
la ŝtofo devas tuj esti teksita por mi! Kaj li donis al la ambaŭ
trompantoj grandan sumon da mono antaŭe, por ke ili komencu sian
laboron.

   Ili starigis du teksilojn, faris mienojn kvazaŭ ili laboras, sed
havis nenion sur la teksiloj. Tamen en la postuloj ili estis tre
fervoraj kaj postuladis la plej delikatan silkon kaj la plej bonan oron.
Tion ĉi ili metadis en siajn proprajn poŝojn kaj laboradis super la
malplenaj teksiloj, kaj eĉ ĝis profunda nokto.

 --Mi volus scii, kiom de la ŝtofo ili jam pretigis! ekpensis
la reĝo, sed kaptis lin kelka timo ĉe la penso, ke tiu, kiu estas
malsaĝa aŭ ne bone taŭgas por sia ofico, ne povas vidi la ŝtofon. Li
estis kvankam konvinkita, ke li pro si ne devas timi, tamen li preferis
antaŭe sendi alian personon, por vidi, kiel la afero staras. Ĉiuj
homoj en la tuta urbo sciis, kian mirindan forton la ŝtofo havas, kaj
ĉiu kun senpacienco jam volis vidi, kiel malsaĝa lia najbaro estas.

 --Mi sendos al la teksistoj mian maljunan honestan ministron! pensis
la reĝo, li la plej bone vidos, kiel la ŝtofo elrigardas, ĉar li
estas homo saĝa kaj neniu pli bone taŭgas por sia ofico, ol li!

   Tiel la maljuna bonkora ministro iris en la salonon, en kiu la ambaŭ
trompantoj sidis antaŭ la malplenaj teksiloj kaj laboris. "Dio, helpu
al mi! ekpensis la maljuna ministro, larĝe malfermante la okulojn, mi
nenion povas vidi!" Sed li tion ĉi ne eldiris.

   La ambaŭ trompantoj petis lin alveni pli proksime kaj demandis, ĉu
ĝi ne estas bela desegno kaj belegaj koloroj. Ĉe tio ĉi ili montris
la malplenan teksilon, kaj la malfeliĉa ministro uzis ĉiujn fortojn
por malfermi bone la okulojn, sed li nenion povis vidi, ĉar nenio
estis.

 --Mia Dio! li pensis, ĉu mi estas malsaĝa? tion ĉi mi neniam
supozis kaj tion ĉi neniu devas sciiĝi! Ĉu mi ne taŭgas por mia
ofico? Ne, neniel mi povas rakonti, ke mi ne vidas la teksaĵon!

 --Nu, vi ja nenion diras! rimarkis unu el la teksantoj.

 --Ho, ĝi estas bonega, tre ĉarma! diris la maljuna ministro kaj
rigardis tra siaj okulvitroj. Tiu ĉi desegno kaj tiuj ĉi koloroj! Jes,
mi raportos al la reĝo, ke ĝi tre al mi plaĉas!

 --Tre agrable al ni! diris la ambaŭ teksistoj kaj nomis la kolorojn
kaj komprenigis la neordinaran desegnon. La maljuna ministro atente
aŭskultis, por povi diri tion saman, kiam li revenos al la reĝo; kaj
tiel li ankaŭ faris.

   Nun la trompantoj postulis pli da mono, pli da silko kaj oro, kion
ili ĉiam ankoraŭ bezonis por la teksaĵo. Ili ĉion metis en sian
propran poŝon, en la teksilon ne venis eĉ unu fadeno, sed ili, kiel
antaŭe, daŭrigadis labori super la malplenaj teksiloj.

   La reĝo baldaŭ denove sendis alian bonkoran oficiston, por revidi,
kiel iras la teksado kaj ĉu la ŝtofo baldaŭ estos preta. Estis kun li
tiel same, kiel kun la ministro, li rigardadis kaj rigardadis, sed ĉar
krom la malplena teksilo nenio estis, tial li ankaŭ nenion povis vidi.

 --Ne vere, ĝi estas bela peco da ŝtofo? diris la trompantoj kaj
montris kaj klarigis la belan desegnon, kiu tute ne ekzistis.

 --Malsaĝa mi ja ne estas! pensis la sinjoro, tial sekve mi ne
taŭgas por mia bona ofico. Tio ĉi estas stranga, sed almenaŭ oni
ne devas tion ĉi lasi rimarki! Tiel li laŭdis la ŝtofon, kiun li
ne vidis, kaj certigis ilin pri sia ĝojo pro la belaj koloroj kaj la
bonega desegno. Jes, ĝi estas rava! li diris al la reĝo.

   Ĉiuj homoj en la urbo parolis nur pri la belega ŝtofo.

   Nun la reĝo mem volis ĝin vidi, dum ĝi estas ankoraŭ sur la
teksiloj. Kun tuta amaso da elektitaj homoj, inter kiuj sin trovis
ankaŭ la ambaŭ maljunaj honestaj oficistoj, kiuj estis tie antaŭe, li
iris al la ruzaj trompantoj, kiuj nun teksis per ĉiuj fortoj, sed sen
fadenoj.

 --Nu, ĉu tio ĉi ne estas efektive belega? diris ambaŭ honestaj
oficistoj. Via Reĝa Moŝto nur admiru, kia desegno, kiaj koloroj! kaj
ĉe tio ĉi ili montris sur la malplenan teksilon, ĉar ili pensis, ke
la aliaj kredeble vidas la ŝtofon.

 --Kio tio ĉi estas! pensis la reĝo, mi ja nenion vidas! Tio ĉi
estas ja terura! Ĉu mi estas malsaĝa? ĉu mi ne taŭgas kiel reĝo?
tio ĉi estus la plej terura, kio povus al mi okazi. Ho, ĝi estas tre
bela, diris tiam la reĝo laŭte, ĝi havas mian plej altan aprobon! Kaj
li balancis kontente la kapon kaj observadis la malplenan teksilon; li
ne volis konfesi, ke li nenion vidas. La tuta sekvantaro, kiun li havis
kun si, rigardadis kaj rigardadis, sed nenion pli rimarkis, ol ĉiuj
aliaj; tamen ili ĉiam ripetadis post la reĝo : ho, ĝi ja estas tre
bela! Kaj ili konsilis al li porti tiujn ĉi belegajn vestojn el tiu ĉi
belega materialo la unuan fojon ĉe la solena irado, kiu estis atendata.
Rava, belega, mirinda! ripetadis ĉiuj unu post la alia kaj ĉiuj estis
tre ĝojaj. La reĝo donacis al la ambaŭ trompantoj kavaliran krucon
kaj la titolon de sekretaj teksistoj de la kortego.

   La tutan nokton antaŭ la tago de la parado la trompantoj pasigis
maldorme kaj ekbruligis pli ol dekses kandelojn. Ĉiuj povis vidi, kiel
okupitaj ili estis je la pretigado de la novaj vestoj de la reĝo. Ili
faris mienon, kvazaŭ ili prenas la ŝtofon de la teksiloj, tranĉadis
per grandaj tondiloj en la aero, kudradis per kudriloj sen fadenoj kaj
fine diris : "nun la vestoj estas pretaj!"

   La reĝo mem venis al ili kun siaj plej eminentaj korteganoj, kaj
ambaŭ trompantoj levis unu manon supren, kvazaŭ ili ion tenus, kaj
diris : "Vidu, jen estas la pantalono! jen estas la surtuto! jen la
mantelo! kaj tiel plu. Ĝi estas tiel malpeza, kiel araneaĵo! oni povus
pensi, ke oni nenion portas sur la korpo, sed tio ĉi estas ja la plej
grava eco!

 --Jes! diris ĉiuj korteganoj, sed nenion povis vidi, ĉar nenio
estis.

 --Via Reĝa Moŝto nun volu plej afable demeti Viajn plej altajn
vestojn, diris la trompantoj, kaj ni al Via Reĝa Moŝto tie ĉi antaŭ
la spegulo vestos la novajn.

   La reĝo demetis siajn vestojn, kaj la trompantoj faris, kvazaŭ
ili vestas al li ĉiun pecon de la novaj vestoj, kiuj kvazaŭ estis
pretigitaj; kaj ili prenis lin per la kokso kaj faris kvazaŭ ili ion
alligas--tio ĉi devis esti la trenaĵo de la vesto--kaj la reĝo
sin turnadis kaj returnadis antaŭ la spegulo.

 --Kiel belege ili elrigardas, kiel bonege ili sidas! ĉiuj kriis.
Kia desegno, kiaj koloroj! ĝi estas vesto de granda indo!

 --Sur la strato oni staras kun la baldakeno, kiun oni portos super
Via Reĝa Moŝto en la parada irado! raportis la ĉefa ceremoniestro.

 --Nu, mi estas en ordo! diris la reĝo. Ĉu ĝi ne bone sidas?
Kaj ankoraŭ unu fojon li turnis sin antaŭ la spegulo, ĉar li volis
montri, ke li kvazaŭ bone observas sian ornamon.

   La ĉambelanoj, kiuj devis porti la trenaĵon de la vesto, eltiris
siajn manojn al la planko, kvazaŭ ili levas la trenaĵon. Ili iris
kaj tenis la manojn eltirite en la aero; ili ne devis lasi rimarki, ke
ili nenion vidas. Tiel la reĝo iris en parada marŝo sub la belega
baldakeno, kaj ĉiuj homoj sur la stratoj kaj en la fenestroj kriis :
"Ho, ĉielo, kiel senkomparaj estas la novaj vestoj de la reĝo! Kian
belegan trenaĵon li havas al la surtuto! kiel bonege ĉio sidas!" Neniu
volis lasi rimarki, ke li nenion vidas, ĉar alie li ja ne taŭgus por
sia ofico aŭ estus terure malsaĝa. Nenia el la vestoj de la reĝo ĝis
nun havis tian sukceson.

 --Sed li ja estas tute ne vestita! subite ekkriis unu malgranda
infano.--Ho ĉielo, aŭdu la voĉon de la senkulpeco! diris la patro;
kaj unu a! la alia murmuretis, kion la infano diris.

 --Li estas tute ne vestita; tie staras malgranda infano, kiu diras,
ke li tute ne estas vestita! Li ja tute ne estas vestita! kriis fine la
tuta popolo. Tio ĉi pikis la reĝon, ĉar al li jam mem ŝajnis, ke
la popolo estas prava; sed li pensis : nun nenio helpos, oni devas nur
kuraĝe resti ĉe sia opinio! Li prenis teniĝon ankoraŭ pli fieran,
kaj la ĉambelanoj iris kaj portis la trenaĵon, kiu tute ne ekzistis.

---

                          ALEKSANDRO MACEDONA

                 Orienta historia legendo el V. JABEC.

   Granda reĝo ekregis en Grekujo; "Aleksandro Macedona" li estis
nomata. Li venkis popolojn kaj regnojn. Kaj liaj pensoj alte leviĝis
super la nubojn kaj flugadis kiel per aglaj flugiloj tiel alte sub
la ĉielo, ke li el tie ekvidis, ke la tero estas en la oceano, kiel
ekzemple naĝanta pomo en vazo da akvo.

   Unufoje Aleksandro ekvolis iri Afrikon, kie troviĝas la oro kaj kie
regas virinoj, kiuj ankaŭ batalas kun siaj malamikoj.

   Li kolektis siajn maljunulojn kaj ilin demandis :

 --Per kia maniero oni povas veni en la landon de oro?

 --Vi ne povas transiri en tiun landon, respondis la maljunuloj, ĉar
mallumaj montegaroj baras la vojon.

 --Unu fojon mi decidis, kaj mian vorton mi ne ŝanĝos, kolere
respondis la reĝo; mi devas tie esti, tial donu al mi konsilon.

 --Se vi neŝanĝeble decidis iri tien, respondis la maljunuloj,
ordonu al viaj servantoj alkonduki azenojn de Libujo, por kiuj ne
ekzistas mallumo, kaj ili prenu ankaŭ tre longajn ŝnurojn kaj alligu
ilian unu finon al via palaco; veturu, ho reĝo, kun via militistaro
sur la azenoj tiun lokon kaj tenu la ŝnurojn en la manoj : tiam, se vi
ne trovos la deziritan lokon, vi povos per la helpo de la ŝnuroj veni
returne al via reĝa palaco.

   Tio ĉi plaĉis al Aleksandro. Li prenis siajn militistojn, kiuj
tenis la ŝnurojn en la manoj, kaj ili forveturis al la lando de oro,
por batali kun la tie regantaj virinoj.

   Kiam li alvenis al tiu lando, la virinoj eliris al li kaj sin turnis
al li kun la sekvanta parolo :

 --Se via honoro estas al vi kara, ne tuŝu nin; ĉar se vi nin
venkos, la popoloj diros, ke nur virinojn vi venkis, kaj se vi estos
venkita, oni diros ke virino vin mortigis!

   Aleksandro lasis sian paroladon pri batalo kaj petis de ili panon. La
virinoj alportis al li oran tablon, sur kiu kuŝis ora pano.

 --Ĉu mi satiĝos de ora pano? demandis Aleksandro, tion ĉi
vidinte.

 --Se vi deziras panon, kial vi venis al ni? respondis la virinoj;
ĉu en via lando mankas pano, ke vi tiel malproksime venis ĝin serĉi?

   Aleksandro ekhontis kaj eliris el la urbo, surskribinte sur videblaj
lokoj la sekvantan frazon : "Mi, Aleksandro, estis malsaĝulo en la
daŭro de mia tuta vivo ĝis la tempo, kiam la Afrikaj virinoj instruis
al mi saĝon kaj prudenton". Kaj li reiris kun sia militistaro al sia
lando.

   En la vojo li sidiĝis manĝeti sur la bordo de ia rivero, kaj
lavetante salan fiŝon en la akvo de la rivero, li eksentis tre agrablan
odoron.

 --Tiu ĉi rivero sendube elvenas el la paradizo, diris Aleksandro.

   Ne longe pensante, Aleksandro ekiris laŭ tiu ĉi rivero ĝis li
venis al la pordoj de ia palaco, kiu estis, kompreneble, la paradizo.

 --Malfermu al mi la pordon! li ekkriis.

 --Tio ĉi estas la pordo de la domo de Dio, respondis al li voĉo el
interne; nur sanktuloj havas la rajton enveni tien ĉi!

 --Konfesu mian reĝan majeston, ekkriis Aleksandro, kaj donacu al mi
ion, ĉar mi estas reĝo !

   Apenaŭ li finis siajn vortojn,--jen ia mano donas al li homan
kapon, li ĝin prenis kaj reiris al sia lando.

   Alveninte hejmen, li ekvolis scii la pezon de la donacita kapo, metis
ĝin sur la teleron de pesilo, kaj la telero malleviĝis ĝis la tero.
Sur la duan teleron li metis milojn da pecoj da arĝento kaj oro por
ĝin mallevi--, sed vane : li ne povis; la tuta arĝento kun la oro ne
pezis tiom, kiom la kapo.

 --Kion ĝi signifas? demandis Aleksandro la saĝulojn.

 --Ĝi estas tial, respondis la saĝuloj, ĉar en la kapo sin trovas
homa okulo, kiu neniam satiĝas je arĝento kaj oro.

 --Kion do fari en tia okazo? demandis Aleksandro.

 --Ŝutu iom da tera polvo sur la okulon, tiam ĝi nenion vidos kaj
kompreneble nenion deziros.

   Kiam tiu ĉi konsilo estis plenumita, la telero, sur kiu kuŝis la
kapo, tuj leviĝis rapide supren.

 --Nun mi vidas, diris Aleksandro, ke la saĝuloj havas prudenton ne
homan, sed Dian!

                                          Tradukis N. KUŜNIR.

---

                KIU ESTAS LA PLEJ BONA AMIKO DE LA VIRO?

            Sudrusa popol-rakonto, tradukita de K. HUEBERT.

   La supre metitan demandon respondas la malgrand'rusoj per la
sekvanta historieto. Iam, rakontas ili, lupo persekutis la diablon en
la laŭdinda intenco lin kapti kaj formanĝi. Okaze tion ĉi rimarkis
malgrand'ruso, kiu laboris sur la kampo, kaj, ĉu pro tio, ke la
malgrand'ruso ne povas vivi sen la diablo, aŭ ĉu pro ia alia kaŭzo
--sufiĉe, li eksentis kompaton por la diablo kaj fortimigis la lupon
per fortega "tju!". La diablo, ĝojante, ke li liberiĝis de la lupo,
dankis la malgrand'ruson kaj invitis lin veni la estontan vendredon
en tian kaj tian profundaĵon, kie li ankaŭ estos kaj montros sin al
li aparte dankema. Li nur ne venu sole, sed alvenu kun sia plej bona
amiko. La malgrand'ruso pensis, ke la plej bona amiko de viro estas lia
edzino, kaj tial li iris tien kune kun sia edzino. Kiam ili alvenis al
la signita loko, la diablo ankoraŭ ne estis tie kaj, por iel pasigi
la tempon, la malgrand'ruso kuŝigis sian kapon sur la bruston de sia
edzino, kaj, dum ŝi ĝin purigadis de certaj malpuraj bestetoj, li
dolĉe ekdormis. Kiam li ĵus ekdormis, tiam la diablo, aliformiĝinte
en belegan junan viron, proksimiĝis al la edzino, amindumis kun ŝi per
la okuloj, kaj en kelkaj minutoj tute ŝin gajnis tiel, ke ŝi volonte
ekkaptis la altiritan al ŝi tranĉilon, por tratranĉi la gorĝon de
sia edzo. Sed en tiu sama momento, kiam ŝi tion ĉi volis fari, la
diablo, repreninte sian veran eksteraĵon, laŭte ekkriis, "tju!" tiel,
ke la malgrand'ruso vekiĝis kaj ĝustatempe ankoraŭ povis eviti la
danĝeron, kiu lin minacis.

   En sekvo de tiu ĉi okazo la diablo, farante al li fortan predikon
pro lia maltrafo, admonis lin kaj donis al li la klarigon, ke ne la
edzino, kiel li ja tuj vidis sur si mem, estas la plej bona amiko de la
viro, sed la hundo. La edzinon oni povas malsaĝigi, delogi; ŝi ofte
forlasas la edzon, dum la hundo restas fidela al sia mastro, neniam lin
forlasas, dividas kun li ĉiujn danĝerojn, ĉiun mizeron kaj, kiam
mortas ĝia mastro, ĝi pli sincere malĝojas je li, ol kiu ajn el liaj
parencoj.

 --Tion ĉi, diris la diablo, mi komunikas al vi, por turni vian
atenton sur viajn efektivajn, verajn amikojn, el dankemeco por la helpo,
kiun vi alportis al mi.

---

                         LA DEVENO DE LA VIRINO

                            (Hinda legendo.)

   Kiam la ĉiopova Mahadeva kreis la belegan Hindujon, li deflugis sur
la teron, por ĝin admiri. De lia flugo eklevis sin varma, bonodora
vento. La fieraj palmoj klinis antaŭ Mahadeva siajn suprojn, kaj
ekfloris sub lia rigardo la puraj, blankaj, delikataj, aromaj lilioj.
Mahadeva deŝiris unu el la lilioj kaj ĵetis ĝin en la lazuran maron.
La vento ekŝancelis la kristalan akvon kaj enkovris la belegan lilion
per blanka ŝaŭmo. Minuto--kaj el tiu ĉi bukedo de ŝaŭmo ekfloris
la virino--delikata, bonodora kiel la lilio, facila kiel la vento,
ŝanĝa kiel la maro, kun beleco, brilanta kiel la ŝaŭmo mara, kaj
rapide pasanta, kiel tiu ĉi ŝaŭmo.

   La virino antaŭ ĉio ekrigardis en la kristalajn akvojn kaj
ekkriis :

 --Kiel mi estas belega!

   Poste ŝi ekrigardis ĉirkaŭen kaj diris :

 --Kiel la mondo estas bela!

   La virino eliris sur la bordon seka el la akvo (de tiu ĉi tempo la
virinoj ĉiam eliras sekaj el la akvo).

   Je la vido de la virino ekfloris la floroj sur la tero, kaj el la
ĉielo sur ŝin ekcelis miljardoj da scivolaj okuloj. Tiuj ĉi okuloj
ekbrulis per ekstazo. De tiu ĉi tempo lumas la steloj. La stelo Venus
ekbrulis per envio--pro tio ŝi lumas pli forte ol multaj aliaj.

   La virino promenadis tra belegaj arbaroj kaj herbejoj, kaj ĉio
silente estis ravita de ŝi. Tio ĉi ekenuigis la virinon. La virino
ekkriis :

 --Ho, ĉiopova Mahadeva! Vi kreis min tiel bela! Ĉio estas ravita
de mi, sed mi ne aŭdas, ne scias pri tiuj ĉi ravoj, ĉio estas ravita
silente!

   Ekaŭdinte tiun ĉi plendon, Mahadeva kreis sennombrajn birdojn. La
sennombraj birdoj kantadis ravajn kantojn al la beleco de la belega
virino. La virino aŭskultis kaj ridetis. Sed post unu tago tio ĉi ŝin
tedis. La virino ekenuis.

 --Ho, ĉiopova Mahadeva! ekkriis ŝi, al mi oni kantas ravantajn
kantojn, en ili oni parolas, ke mi estas belega. Sed kia beleco tio ĉi
estas, se neniu volas min cirkaŭpreni kaj karese sin alpremi al mi!

   Tiam la ĉiopova Mahadeva kreis la belan, fleksan serpenton. Ĝi
ĉirkaŭprenadis la belegan virinon kaj rampis apud ŝiaj piedoj.
Duontagon la virino estis kontenta, poste ekenuis kaj ekkriis :

 --Ah, se mi efektive estus bela, aliaj penus min imiti. La
najtingalo kantas belege, kaj la kardelo ĝin imitas. Kredeble mi ne
estas jam tiel bela!

   La ĉiopova Mahadeva por kontentigo de la virino kreis la simion. La
simio imitis ĉiun movon de la virino, kaj la virino ses horojn estis
kontenta, sed poste kun larmoj ŝi ekkriis :

 --Mi estas tiel bela, tiel belega! Pri mi oni kantas, oni min
ĉirkaŭprenas, rampas apud miaj piedoj kaj min imitas. Oni min admiras
kaj min envias, tiel ke mi eĉ komencas timi. Kio do min defendos, se
oni ekvolos fari al mi de envio malbonon?

   Mahadeva kreis la fortan, potencan leonon. La leono gardis la
virinon. La virino tri horojn estis kontenta, sed post tri horoj ŝi
ekkriis :

 --Mi estas belega! Oni min karesas, mi--neniun! Oni min amas, mi
--neniun! Mi ne povas ja ami tiun ĉi grandegan, teruran leonon, por
kiu mi sentas estimon kaj timon! Kaj en tiu ĉi sama minuto antaŭ la
virino, laŭ la volo de Mahadeva, aperis malgranda, beleta hundeto.

 --Kiel aminda besto! ekkriis la virino kaj komencis karesi la
hundeton. Kiel mi ĝin amas!

   Nun la virino havis ĉion, ŝi pri nenio povis peti. Tio ĉi ŝin
ekkolerigis. Por ellasi la koleron, ŝi ekbatis la hundeton, la hundeto
ekbojis kaj forkuris, ŝi ekbatis la leonon--la leono ekmurmuregis
kaj foriris--ŝi surpaŝis per piedo sur la serpenton,--la serpento
eksiblis kaj forrampis. La simio forkuris kaj la birdoj forflugis, kiam
la virino ekkriis je ili. . .

 --Ho, mi malfeliĉa!--ekkriis la virino, rompante la manojn,
--oni min karesas, laŭdas, kiam mi estas en bona humoro, kaj ĉiuj
forkuras, kiam mi fariĝas kolera! Mi sola! Ho, ĉiopova Mahadeva! Je la
lasta fojo mi vin petas : Kreu al mi tian ekzistaĵon, sur kiun mi povus
ellasi la koleron, kiu ne havus la kuraĝon forkuri de mi, kiam mi estas
kolera, kiu estus devigita pacience elportadi ĉiujn batojn!--

   Mahadeva enpensiĝis kaj--kreis al ŝi. . . la edzon!

                                         Tradukis A. GRABOWSKI.

---

                        LA NASKIĜO DE LA TABAKO

                             ARABA LEGENDO.

              Laŭ la hispana rakonto de CERVERA BACHILLER
                   tradukis JAYME HEINLEIN FERREIRA.

   En la nomo de Allah, pardonema kaj bonkora, kiu donis al ni la kanon,
por skribi, kaj kiu ĉiutage instruas al la homoj ion, kion ili ne
scias, aŭskultu :

   Li sola estas la grandulo, la potenculo, la sinjoro de la anĝeloj
kaj de la homoj. Sur Liaj lipoj estas la vero; la lumo de la sunoj, kiuj
brilas super la montegoj, venas de Liaj okuloj. Unu el Liaj fingroj
guvernas la maŝinon de la mondoj. La bloveto de Lia buŝo estas la
vento, kiu pelas la sablojn de la dezerto. Aŭskultu :

   Ĝi ne estas la legendo pri la belulino Zobeido, nek la legendo pri
la sultano de Kandaĥoro, nek la historio pri la beduena belulino, nek
unu el la dolĉegaj popolrakontoj kaj sorĉorakontoj, kiujn la popolaj
orientaj poetoj kantas en akompano de la sonoj de la guzlo [Piednoto:
Orienta unukorda ludinstrumento.], sidante apud la pordoj de la kafejoj
de Bagdado aŭ antaŭ la bazaroj de la riĉega Dĵedo. Ĝi ne estas unu
el la rozaj legendoj, kiujn la beduenoj kantas apud la "Puto de Beno"
dum la plenigado de la kruĉoj, kiam la suno dormas en la brakoj de la
vespero, aŭ kiujn la bestogardistoj de la dezerto kantas kune apud la
"Ŝtonegoj koloritaj", kiam la kameloj ripozas sub la blanka tendo kaj
la luno leviĝas sur la horizonto.

   Ĝi estas la legendo, kiun la veraj kredantoj ĉiam ripetas kun
la okuloj turnitaj al la "Sankta Kiblo" [Piednoto: Mekko.] kaj kiun
rakontis al mi Ali Hasan el la gento "Beni el Vedaroj" unu matenon, kiam
ni promenadis ambaŭ sur la bordo de la maro.

   Kiam la suno sin levis, Ali etendis la tapiŝon de preĝo, falis sur
la genuojn kaj ekparolis la Fatah. Kiam lia preĝo estis finita, li sin
levis kaj proponis al mi la "pipon de amikeco". Ni sidiĝis kaj komencis
fumi.

 --Kristano, li diris al mi, vi ne konas la historion de naskiĝo de
tiu ĉi folio, kies odoron ni nun flaras kaj kies fumo supreniras ĝis
la trono de Allah, miksita kun la odoroj de la floroj?

 --Mahometano, mi ne konas, mi respondis.

 --Laŭdata estu Allah, li ekkriis, kiu nur al la kredantoj, per la
buŝo de la profeto, malkovris la misterojn de la objektoj kovritaj. De
Dio ni estas, kaj al Dio ni reiros. . . . Li estas granda!

   Kaj preninte pli da tabako en sian pipon, li rakontis al mi la
sekvantan legendon, simplan, sed profunde religian kaj severan.

   Unu fojon vojaĝis la profeto Mahometo (Dio havu lin en sankta
gloro) tra la dezertoj de Jemen. Estis vintro, kaj pro la malvarmeco
la bestoj-rampaĵoj dormis la dormon de la longaj noktoj. La ĉevalo,
sur kiu la profeto rajdis, metis unu hufon sur serpentejon, kaj tuj
oni ekvidis serpenteton, dormantan de malvarmo. Mahometo kompatis
la rampaĵon, deiris de la ĉevalo, prenis la serpenteton kaj metis
ĝin en la manikon de sia mantelo, por ke la varmo de lia korpo ĝin
revivigu. Kaj la varmo de la korpo redonis al ĝi la vivon. Baldaŭ ĝi
ekmoviĝis, poste ĝi elmetis la kapon el la maniko kaj diris :

 --Profeto, mi volas mordi vian manon.

 --Ne estu maldanka, respondis la profeto.

 --Mi tiel volas.

 --Kiam vi montros al mi la kaŭzon, kiu vin igas fari malbonon al
mi, tiam mi permesos al vi mordi min.

 --Via gento, murmuris la serpento, ĉiam militas kontraŭ nia : la
piedoj de la viaj kaj la hufoj de viaj ĉevaloj venkas ĉiam la niajn,
kaj mi nun volas venĝi al vi.

 --Nun ni parolas nek pri via gento, nek pri nia, respondis la
profeto : nur inter vi kaj mi estas la afero. Kian do malbonon mi al
vi faris? Ĉu mi ne faris al vi bonon, redonante al vi la vivon per la
varmo de mia korpo?

 --Malgraŭ tio mi volas vin mordi, por ke poste vi ne faru malbonon
al miaj filoj nek al aliaj de mia gento.

 --Tio ĉi, malbona rampaĵo, estos maldanko : vi pagos malbonon por
bono. Ve al vi, kiu tiel malbone volas repagi la bonaĵon, kion oni
faras al vi!

 --Mi volas, ekkriis tiam la serpento kolere, mi volas, kaj mi ĵuras
al vi per Dio la granda kaj potenca, ke mi mordos vin!

   Aŭdinte la nomon de Allah, la profeto ne kuraĝis pli respondi. Li
klinis la kapon kaj diris :

 --Lia nomo estu laŭdata! Ni estas de Li kaj de Li ni havas la
vivon!

   Kaj li malkovris la manon, ke la serpento tie mordu. Kaj la serpento
mordis la sanktan manon de Mahometo.

   Tiu ĉi tiam, eksentinte la doloron, elĵetis la serpenton
malproksimen kaj malbenis ĝin en la nomo de Allah, ĉar ĝi estis
maldanka, kaj kun ĝi li malbenis ankaŭ ĉiujn, kiuj pagas malbonon por
bono kaj ne estas dankaj por la bonoj, kiujn oni faras al ili.

   Poste la profeto alpremis la lipojn al la vundo, forte eksuĉis kaj
eltiris la venenon, kiun la rampaĵo tie lasis. Kaj li kraĉis sur
la sablon de la dezerto. En tiu sama minuto sur la loko, kie falis
la kraĉaĵo, naskiĝis kreskaĵo, rapide disvolviĝante kaj donante
foliojn.

   La araboj, kiuj akompanis la senditon de Allah, ekbruligis kelkajn
foliojn, kiel oferon al Dio sola, pardonema kaj bonkora, kiu savis la
estron de la kredantoj de pereo per la veneno; kaj tiam ili flaris la
strangan kaj delikatan odoron, kiun tiu ĉi kreskaĵo donas, estante
bruligata.

   De tiu tago ĉiuj bonaj mahometanoj fumas la foliojn de tiu herbo
mirinda kaj benita de Allah, plantas ĝin en la oazoj kaj flaras ĝian
odoron kun respekto kaj ĝojo, ĉar ĝia gusto enhavas la maldolĉecon
de la veneno serpenta kaj la dolĉecon de la sankta kraĉaĵo de la
profeto.

   De tiu malproksima tempo la tabako estas la plezuro de la hadĵioj,
kiuj vojaĝas al Mekko, de la ulemoj, kiuj instruas la saĝecon apud la
sojlo de la meskito de El-Hazar, fonto de gajeco kaj lumo, kaj de la
"filoj de la blanka tendo", kiuj estas la reĝoj de la dezerto.

   Ankaŭ de tiu tempo la kredanto, ricevinte de alia mahometano, sub
lia tendo, la "salon de gastameco", devas ami lin kaj defendi lin ĝis
la morto, se estus bezone, ĉar la malbeno de la profeto staras super la
kapo de maldankulo, kiu ne povos vidi la klaran lumon de la paradizo en
la nokto de sia morto.

   Tio ĉi estas la legendo pri la tabako, kiu transiras de gento
al gento, rakontata de la maljunaj kredantoj, tra la centjaroj kaj
generacioj, pro la gloro de Allah, kies nomo estas benita. Li sola estas
granda!

---

                                KARAGARA

                    Hinda fabelo. Rakontis F. V. L.

   En la urbo Vataman vivis saĝa, sed malriĉa bramano Kecava. Lia
edzino Karagara estis malbona al ĉiu; eĉ la diablo, kiu loĝis en arbo
apud tiu domo, el timo je Karagara forkuris en dezerton. La bramano ne
povis elporti la turmentojn, ricevatajn de sia edzino, kaj foriris.
En la vojo vidis lin la diablo kaj diris : "Hodiaŭ mi regalos vin.
Ne timu! Mi loĝis en arbo apud via domo, sed el timo je Karagara mi
forkuris; mi volas fari al vi ion bonan. Iru en la urbon Mrigavati; tie
regas Madana; mi eniros en lian fllinon Mrigaloĉana'n kaj lasos min
elirigi nur per vi".

   Tiel estis farita. La diablo eniris en la reĝidinon, la bramano
venis kaj faris ĉion, kion faras la aliaj magiistoj, sed la diablo ne
eliris. Fine la bramano diris : "En la nomo de Karagara, eliru!" kaj la
diablo obeis.

   La reĝo donis al la bramano sian filinon kiel edzino kaj kun tio ĉi
ankaŭ duonon de la regno.--La diablo iris en la urbon Karnavati kaj
eniris en la reĝinon Suloĉana'n. La reĝo sendis al Madana kaj petis
pri la magiisto Kecava. Tiu ĉi venis al la turmentata reĝino, sed la
diablo, vidinte lin, diris : "Jam unu fojon mi helpis al vi; nun gardu
vin." La bramano alpaŝis pli proksime kaj ekmurmuretis al la reĝino en
la orelon : "Karagara venis; mi volis nur diri ĝin al vi." La diablo,
aŭdinte tion ĉi, ektimis kaj eliris. La bramano, riceviate grandajn
honorojn de la reĝo, reiris en la urbon Mrigavati.

---

                          LA VIRINETO DE MARO

                          Fabelo de Andersen.

   Malproksime en la maro la akvo estas tiel blua, kiel la folioj de la
plej bela cejano, kaj klara, kiel la plej pura vitro, sed ĝi estas tre
profunda, pli profunda, ol povas atingi ia ankro; multaj turoj devus
esti starigitaj unu sur la alia, por atingi de la fundo ĝis super la
akvo. Tie loĝas la popolo de maro.

   Sed ne pensu, ke tie estas nuda, blanka, sabla fundo; ne, tie kreskas
la plej mirindaj arboj kaj kreskaĵoj, de kiuj la trunketo kaj folioj
estas tiel flekseblaj kaj elastaj, ke ili ĉe la plej malgranda fluo de
la akvo sin movas, kiel vivaj estaĵoj. Ĉiuj fiŝoj, malgrandaj kaj
grandaj, traglitas inter la branĉoj, tute tiel, kiel tie ĉi supre la
birdoj en la aero. En la plej profunda loko staras la palaco de la reĝo
de la maro. La muroj estas el koraloj, kaj la altaj fenestroj el la
plej travidebla sukceno; la tegmento estas farita el konkoj, kiuj sin
fermas kaj malfermas laŭ la fluo de la akvo. Tio ĉi estas belega vido,
ĉar en ĉiu konko kuŝas brilantaj perloj, el kiuj ĉiu sola jam estus
efektiva beligaĵo en la krono de reĝino.

   La reĝo de la maro perdis jam de longe sian edzinon, sed lia maljuna
patrino kondukis la mastraĵon de la domo. Ŝi estis saĝa virino, sed
tre fiera je sia nobeleco, tial ŝi portis dekdu ostrojn sur la vosto,
dum aliaj nobeloj ne devis porti pli ol ses. Cetere ŝi meritis ĉian
laŭdon, la plej multe ĉar ŝi montris la plej grandan zorgecon kaj
amon por la malgrandaj reĝidinoj, ŝiaj nepinoj. Ili estis ses belegaj
infanoj, sed la plej juna estis tamen la plej bela el ĉiuj; ŝia haŭto
estis travidebla kaj delikata, kiel folieto de rozo, ŝiaj okuloj bluaj
kiel, la profunda maro; sed, kiel ĉiuj aliaj, ŝi ne havis piedojn, la
korpo finiĝis per fiŝa vosto.

   La tutan tagon ili povis ludi en la palaco, en la grandaj salonoj,
kie vivaj floroj elkreskadis el la muroj. La grandaj sukcenaj fenestroj
estis malfermataj, kaj tiam la fiŝoj ennaĝadis al ili, tute kiel ĉe
ni enflugas la hirundoj, kiam ni malfermas la fenestrojn. La fiŝoj
alnaĝadis al la malgrandaj reĝidinoj, manĝadis el iliaj manoj kaj
lasadis sin karesi.

   Antaŭ la palaco sin trovis granda ĝardeno kun ruĝaj kaj nigrabluaj
floroj; la fruktoj brilis kiel oro kaj la floroj kiel fajro, dum la
trunketoj kaj folioj sin movis senĉese. La tero estis la plej delikata
sablo, sed blua, kiel flamo de sulfuro. Super ĉio estis ia blua
brileto. Oni povus pli diri, ke oni sin trovas alte supre, en la aero,
havante nur ĉielon super kaj sub si, ol ke oni estas sur la fundo de la
maro. En trankvila vetero oni povis vidi la sunon, kiu elrigardis kiel
purpura floro, el kiu venis lumo ĉirkaŭen.

   Ĉiu el la malgrandaj reĝidinoj havis en la ĝardeno sian apartan
loketon, kie ŝi povis laŭ sia plaĉo kaj bontrovo fosi kaj planti.
Unu donis al sia florejo la formon de baleno; alia trovis pli bone, ke
ŝia florejo similas je virineto de maro; sed la plej juna donis al la
sia formon rondan, kiel la suno, kaj havis nur florojn ruĝe brilantajn,
kiel tiu. Ŝi estis en ĉio originala infano, silenta kaj pensanta, kaj
kiam la aliaj fratinoj sin ornamis per la mirindaj objektoj, kiujn ili
ricevis de ŝipoj, venintaj al la fundo, ŝi volis havi, krom la ruĝaj
floroj, kiuj similis je la suno, nur unu belan statuon, kiu prezentis
tre belan knabon. Ĝi estis farita el blanka klara marmoro kaj falis sur
la fundon de la maro ĉe la rompiĝo de la ŝipo. Ŝi plantis apud la
statuo rozaruĝan salikon, kiu kreskis belege kaj tenis siajn branĉojn
super la statuo, ĝis la blua sablo de la fundo, kie la ombro havis
koloron nigra-bluan kaj movadis sin senĉese, kiel la branĉoj. Ĝi
elrigardis, kiel la supro kaj la radikoj ludus inter si kaj sin kisus.

   Ne estis pli granda plezuro por la juna reĝidino, ol aŭdi pri la
mondo supra kaj la homoj. La maljuna avino devis rakontadi ĉion, kion
ŝi sciis pri ŝipoj kaj urboj, homoj kaj bestoj. Sed la plej bela kaj
mirinda estis por ŝi, ke la floroj supre sur la tero odoras, kion ne
faras la floroj sur la fundo de la maro, kaj ke la arbaroj estas verdaj
kaj la fiŝoj, kiujn oni vidas tie inter la branĉoj, tiel laŭte kaj
agrable kantas, ke estas plezuro ilin aŭdi. Ĝi estis la birdetoj,
kiujn la avino nomis fiŝoj, ĉar alie ŝiaj nepinoj, kiuj ne vidis
ankoraŭ birdojn, ne povus ŝin kompreni.

 --Kiam vi atingos la aĝon de dekkvin jaroj, diris la avino, vi
ricevos la permeson sin levi el la maro, sidi sub la lumo de la luno sur
la maraj ŝtonegoj kaj rigardi la grandajn ŝipojn, kiuj veturos antaŭ
vi; vi vidos ankaŭ arbarojn kaj urbojn! Baldaŭ unu el la fratinoj
devis atingi la aĝon de dekkvin jaroj, sed la aliaj. . . . ĉiu el ili
estis unu jaron pli juna, ol la alia, tiel ke al la plej juna mankis
ankoraŭ plenaj kvin jaroj, ĝis ŝi povus sin levi de la fundo de la
maro kaj vidi, kiel nia mondo elrigardas. Sed unu promesis al la alia
rakonti al ŝi, kion ŝi vidis kaj kio la plej multe plaĉis al ŝi en
la unua tago; ĉar ilia avino ne sufiĉe ankoraŭ rakontis al ili, estis
ankoraŭ multaj aferoj, pri kiuj ili volus scii.

   Sed neniu el ili estis tiel plena je deziroj, kiel la plej juna,
ĝuste ŝi, kiu devis ankoraŭ la plej longe atendi kaj estis tiel
silenta kaj plena je pensoj. Ofte en la nokto ŝi staris antaŭ la
malfermita fenestro kaj rigardis supren tra la mallume blua akvo, kiel
la fiŝoj per siaj naĝiloj kaj vostoj ĝin batis. La lunon kaj stelojn
ŝi povis vidi; ili ŝajnis tre palaj, sed por tio ili tra la akvo
elrigardis multe pli grandaj, ol antaŭ niaj okuloj. Se sub ili glitis
io kiel nigra nubo, ŝi sciis, ke tio ĉi estas aŭ baleno naĝanta
super ŝi, aŭ eĉ ŝipo kun multaj homoj. Ili certe ne pensis, ke bela
virineto de maro staras sur la fundo kaj eltiras siajn blankajn manojn
kontraŭ la ŝipo.

   Jen la plej maljuna reĝidino atingis la aĝon de dekkvin jaroj kaj
ricevis la permeson sin levi super la supraĵon de la maro. Kiam ŝi
revenis, ŝi havis multege por rakonti; sed la plej bela estas, ŝi
diris, kuŝi en la lumo de la luno sur supermara sablaĵo sur trankvila
maro kaj rigardi la grandan urbon, kiu sin trovas tuj sur la bordo de la
maro, belan urbon, kie la lumoj brilas kiel centoj da steloj, aŭdi la
muzikon kaj la bruon de kaleŝoj kaj homoj, vidi la multajn preĝejojn
kaj turojn kaj aŭskulti la sonadon de la preĝejaj sonoriloj. Ĝuste
ĉar al la plej juna estis ankoraŭ longe malpermesite sin levi, ŝi
la plej multe sentis grandan deziregon je ĉio ĉi. Kun kia atento ŝi
aŭskultis tiujn ĉi rakontojn! Kaj kiam ŝi poste je la vespero staris
antaŭ la malfermita fenestro kaj rigardis tra la mallume-blua akvo,
ĉiuj ŝiaj pensoj estis okupitaj je la granda urbo kun ĝia bruado,
kaj ŝajnis al ŝi, ke la sonado de la preĝejaj sonoriloj trapenetras
malsupren al ŝi.

   Post unu jaro la dua fratino ricevis la permeson sin levi tra la
akvo kaj naĝi kien ŝi volas. Ŝi suprennaĝis ĉe la subiro de la
suno, kaj tiu ĉi vido laŭ ŝia opinio estis la plej bela. La tuta
ĉielo elrigardis kiel oro, ŝi diris, kaj la nuboj--ha, ilian belecon
ŝi ne povus sufiĉe bone priskribi! Ruĝaj kaj nigrabluaj ili sin
transportis super ŝi, sed multe pli rapide ol ili, flugis, kiel longa
blanka kovrilo, amaso da sovaĝaj cignoj super la akvo al la foriĝanta
suno. Ili flugis al la suno, sed tiu ĉi malleviĝis kaj la roza brilo
estingiĝis sur la maro kaj la nuboj.

   En la sekvanta jaro la tria fratino sin levis; ŝi estis la plej
kuraĝa el ĉiuj kaj naĝis tial supren en unu larĝan riveron, kiu
fluas al la maro. Palacoj kaj vilaĝaj dometoj estis vidataj tra belegaj
arbaroj : Ŝi aŭdis kiel ĉiuj birdoj kantis, kaj la suno lumis tiel
varme, ke ŝi ofte devis naĝi sub la akvon, por iom malvarmigi sian
brule varmegan vizaĝon. En unu malgranda golfo ŝi renkontis tutan
amason da belaj homaj infanoj; ili kuradis tute nudaj kaj batadis en
la akvo. Ŝi volis ludi kun ili, sed kun teruro ili forkuris. Poste
venis malgranda nigra besto, tio estis hundo, sed ŝi antaŭe neniam
vidis hundon; tiu ĉi komencis tiel furioze ŝin boji, ke ŝi tute
ektimiĝis kaj ree forkuris en la liberan maron. Sed neniam ŝi forgesos
la belegajn arbarojn, la verdajn montetojn kaj la malgrandajn infanojn,
kiuj povis naĝi, kvankam ili ne havis fiŝan voston.

   La kvara fratino ne estis tiel kuraĝa; ŝi restis en la mezo de la
sovaĝa maro kaj rakontis, ke ĝuste tie estas la plej bele. Oni povas
rigardi tre malproksime ĉirkaŭe, kaj la ĉielo staras kiel vitra
kloŝo super la maro. Ŝipojn ŝi vidis, sed nur tre malproksime, ili
elrigardis kiel mevoj; la ludantaj delfenoj sin renversadis kaj la
grandaj balenoj ŝprucis akvon el la truoj de siaj nazoj supren, ke ĝi
elrigardis ĉirkaŭe kiel centoj da fontanoj.

   Nun venis la tempo por la kvina fratino. Ŝia naskotago estis ĝuste
en la mezo de vintro, kaj tial ŝi vidis, kion la aliaj la unuan fojon
ne vidis. La maro estis preskaŭ tute verda, kaj ĉirkaŭe naĝis
grandaj montoj de glacio, el kiuj, laŭ ŝia rakonto, ĉiu elrigardis
kiel perlo kaj tamen estis multe pli granda ol la turoj, kiujn la homoj
konstruas. En la plej mirindaj formoj ili sin montris kaj brilis kiel
diamantoj. Ŝi sidiĝis sur unu el la plej grandaj, kaj ĉiuj ŝipistoj
forkuradis kun teruro de la loko, kie ŝi sidis kaj lasis la venton ludi
kun ŝiaj longaj haroj. Sed je la vespero la ĉielo kovriĝis je nuboj,
ĝi tondris kaj fulmis, dum la nigra maro levis la grandajn pecegojn
da glacio alte supren kaj briligis ilin en la forta fulmado. Sur ĉiuj
ŝipoj oni mallevis la velojn; estis timego, teruro, sed ŝi sidis
trankvile sur sia naĝanta glacia monto kaj vidis, kiel la fajraj fulmoj
zigzage sin ĵetadis en la ŝaŭman maron.

   Kiam iu el la fratinoj venis la unuan fojon super la akvon, ĉiu
estis ravata de la nova kaj bela, kiun ŝi vidis; sed nun, kiam ili kiel
grandaĝaj knabinoj havis la permeson supreniri ĉiufoje laŭ sia volo,
ĝi fariĝis por ili indiferenta; ili deziregis ree hejmen, kaj post la
paso de unu monato ili diris, ke malsupre en la domo estas la plej bele
kaj tie oni sin sentas la plej oportune.

   Ofte en vespera horo la kvin fratinoj ĉirkaŭprenadis unua la alian
per la manoj kaj suprennaĝadis en unu linio super la akvon. Ili havis
belegajn voĉojn, pli belajn ol la voĉo de homo, kaj kiam ventego
komenciĝis kaj ili povis supozi, ke rompiĝos ŝipoj, ili naĝadis
antaŭ la ŝipoj kaj kantadis agrable pri la beleco sur la fundo de la
maro, kaj petis la ŝipanojn ne timi veni tien. Sed tiuj ĉi ne povis
kompreni la vortojn, ili pensis ke ĝi estas la ventego; kaj ili ankaŭ
ne povis vidi la belaĵojn de malsupre, ĉar se la ŝipo iris al la
fundo, la homoj mortis en la akvo kaj venis nur jam kiel malvivuloj en
la palacon de la reĝo de la maro.

   Kiam je la vespero la fratinoj tiel mano en mano sin alte levis tra
la maro, tiam la malgranda fratino restis tute sola kaj rigardis post
ili, kaj estis al ŝi, kiel ŝi devus plori; sed virino de maro ne havas
larmojn, kaj tial ŝi suferas multe pli multe.

 --Ho, se mi jam havus la aĝon de dekkvin jaroj! ŝi diris. Mi
scias, ke ĝuste mi forte amos la mondon tie supre kaj la homojn, kiuj
tie loĝas kaj konstruas!

   Fine ŝi atingis la aĝon de dekkvin jaroj.

 --Jen vi elkreskis, diris ŝia avino, la maljuna reĝino-vidvino.
Venu, kaj mi vin ornamos kiel viajn aliajn fratinojn! Ŝi metis al ŝi
kronon el blankaj lilioj sur la harojn, sed ĉiu folieto de floro estis
duono de perlo; kaj la maljuna avino lasis almordiĝi al la vosto de la
reĝidino ok grandajn ostrojn, por montri ŝian altan staton.

 --Tio ĉi doloras! diris la virineto de maro.

 --Jes, kortega ceremonio postulas maloportunecon! diris la avino.

   Ho, ŝi fordonus kun plezuro ĉiun ĉi belegaĵon kaj deĵetus la
multepezan kronon! Ŝiaj ruĝaj ĝardenaj floroj staris al ŝi multe pli
bone, sed nenio helpis. "Adiaŭ!" ŝi diris kaj levis sin facile kaj
bele tra la akvo.

   Antaŭ momento subiris la suno, kiam ŝi levis la kapon super la
supraĵo de la maro; sed ĉiuj nuboj brilis ankoraŭ kiel rozoj kaj
oro, kaj tra la palruĝa aero lumis la stelo de la vespero, la aero
estis trankvila kaj freŝa kaj nenia venteto movis la maron. Sur la
maro staris granda trimasta ŝipo, nur unu velo estis levita, ĉar
estis nenia bloveto, kaj inter la ŝnuregaro sidis ĉie ŝipanoj. Oni
aŭdis muzikon kaj kantadon, kaj kiam la vespero fariĝis pli malluma,
centoj da koloraj lanternoj estis ekbruligitaj; ĝi elrigardis, kvazaŭ
la flagoj de ĉiuj nacioj bloviĝas en la aero. La virineto de maro
alnaĝis ĝis la fenestro de la kajuto, kaj ĉiufoje, kiam la akvo ŝin
levis, ŝi provis rigardi tra la klaraj vitroj de la fenestroj en la
kajuton, kie staris multaj ornamitaj homoj, sed la plej bela el ili
estis la juna reĝido kun la grandaj nigraj okuloj. Li povis havi la
aĝon de dekses jaroj, lia tago de naskiĝo ĝuste nun estis festata,
kaj pro tio ĉi regis la tuta tiu gajeco kaj belegeco. La ŝipanoj
dancis sur la ferdeko, kaj kiam la reĝido al ili eliris, pli ol cent
raketoj leviĝis en la aeron. Ili lumis kiel luma tago, tiel ke la
virineto de maro ektimis kaj subiĝis sub la akvon. Sed baldaŭ ŝi
denove ellevis la kapon kaj tiam ŝajnis al ŝi, kvazaŭ ĉiuj steloj
de la ĉielo defalas al ŝi. Neniam ankoraŭ ŝi vidis tian fajraĵon.
Grandaj sunoj muĝante sin turnadis, belegaj fajraj fiŝoj sin levadis
en la bluan aeron kaj de ĉio estis vidata luma rebrilo en la klara
trankvila maro. Sur la ŝipo mem estis tiel lume, ke oni povis vidi eĉ
la plej malgrandan ŝnuron, ne parolante jam pri la homoj. Kiel bela
la juna reĝido estis, kaj li premis al la homoj la manojn kun afabla
ridetado, dum la muziko sonis tra la bela nokto.

   Jam fariĝis malfrue, sed la virineto de maro ne povis deturni
la okulojn de la ŝipo kaj de la bela reĝido. La koloraj lanternoj
estingiĝis, la raketoj sin ne levadis pli en la aeron, la pafilegoj
jam pli ne tondris, sed profunde en la maro estis movado kaj bruado.
La virineto de maro sidis sur la akvo kaj balanciĝis supren kaj
malsupren, tiel ke ŝi povis enrigardadi en la kajuton. Sed pli rapide
la ŝipo kuris super la ondoj, unu velo post la alia estis levataj, pli
forte batis la ondoj, nigra nubego sin montris kaj fulmoj malproksimaj
ekbrilis. Terura ventego baldaŭ komenciĝis. Tial la ŝipanoj demetis
la velojn. La granda ŝipo balanciĝis en rapidega kurado sur la sovaĝa
maro; kiel grandaj nigraj montoj sin levadis la ŝaŭmanta akvo,
minacante sin transĵeti super la mastoj, sed la ŝipo sin mallevadis
kiel cigno inter la altaj ondoj kaj levadis sin ree sur la akvajn
montojn. Al la virineto de maro ĝi ŝajnis kiel veturo de plezuro, sed
la ŝipanoj tute alie tion ĉi rigardis; la ŝipo ĝemegis kaj krakis,
la ĉefa masto rompiĝis en la mezo kiel kano, kaj la ŝipo kuŝiĝis
sur flanko kaj la akvo eniris en la internaĵon de la ŝipo. Nun la
virineto de maro vidis, ke la ŝipanoj estas en danĝero, ŝi devis sin
mem gardi antaŭ la traboj kaj rompaĵoj de la ŝipo, kiuj estis pelataj
super la akvo. Kelkan tempon estis tiel mallumege, ke ŝi nenion povis
vidi; sed jen ekfulmis kaj fariĝis denove tiel lume, ke la virineto de
maro klare revidis ĉiujn sur la ŝipo. Ĉiu penis sin savi, kiel li
povis. La plej multe ŝi observadis la junan reĝidon kaj ŝi vidis,
kiam la ŝipo rompiĝis, ke li falis en la profundan maron. En la unua
momento ŝi estis tre ĝoja, ĉar nun li ja venos al ŝi, sed baldaŭ
venis al ŝi en la kapon, ke la homoj ja ne povas vivi en la akvo kaj
tiel li nur malviva venos en la palacon de la reĝo de la maro.

   Ne, morti li ne devas! Tial la virineto de maro eknaĝis inter
la traboj kaj tabuloj, kiuj kuradis sur la maro forgesis la propran
danĝeron, subnaĝis profunde en la akvon kaj sin levis denove inter
la altaj ondoj. Fine ŝi atingis la junan reĝidon, kiu jam apenaŭ
sin tenis sur la supraĵo de la sovaĝa maro. Liaj manoj kaj piedoj
komencis jam laciĝi, la belaj okuloj sin fermis, li devus morti, se ŝi
ne alvenus. Ŝi tenis lian kapon super la akvo kaj lasis sin peli de la
ondoj kien ili volis.

   Ĉirkaŭ la mateno la ventego finiĝis. De la ŝipo ne restis eĉ unu
ligneto. Ruĝa kaj brilanta sin levis la suno el la akvo, kaj ŝajnis,
ke per tio ĉi la vangoj de la reĝido ricevis vivon, tamen liaj okulaj
restis fermitaj. La virineto de maro kisis lian altan belan frunton kaj
reordigis liajn malsekajn harojn. Ŝajnis al ŝi, ke li estas simila je
la marmora statuo en ŝia malgranda ĝardeno. Ŝi lin kisis kaj rekisis
kaj forte deziris, ke li restu viva.

   Jen montriĝis tero, altaj bluaj montoj, sur kies suproj brilis
la blanka neĝo, kiel amaso da cignoj. Malsupre sur la bordo staris
belegaj verdaj arbaroj kaj antaŭ ili staris preĝejo aŭ monaĥejo,
estis ankoraŭ malfacile bone ĝin diferencigi, sed konstruo ĝi estis.
Citronaj kaj oranĝaj arboj kreskis en la ĝardeno kaj antaŭ la eniro
staris altaj palmoj. La maro faris tie ĉi malgrandan golfeton, en kiu
la akvo estis tute trankvila, sed tre profunda, kaj kiu estis limita
de superakvaj ŝtonegoj, kovritaj de delikata blanka sablo. Tien ĉi
alnaĝis la virineto de maro kun la bela princo, kuŝigis lin sur la
sablo kaj zorgis, ke lia kapo kuŝu alte en la varma lumo de la suno.

   Eksonis la sonoriloj en la granda blanka konstruo kaj multaj junaj
knabinoj sin montris en la ĝardeno. Tiam la virineto de maro fornaĝis
kaj kaŝis sin post kelkaj altaj ŝtonoj, kiuj elstaris el la akvo,
kovris la harojn kaj bruston per ŝaŭmo de la maro, tiel ke neniu povis
vidi ŝian belan vizaĝon, kaj ŝi nun observadis, kiu venos al la
malfeliĉa reĝido.

   Ne longe daŭris kaj alvenis juna knabino. Ŝi videble forte ektimis,
sed nur unu momenton, kaj baldaŭ ŝi vokis multajn homojn, kaj la
virineto de maro vidis, ke la reĝido denove ricevis la konscion kaj
ridetis al ĉiuj ĉirkaŭstarantoj, sed al sia savintino li ne ridetis,
li ja eĉ ne sciis, ke al ŝi li devas danki la vivon. Ŝi sentis sin
tiel malĝoja, ke ŝi, kiam oni lin forkondukis en la grandan konstruon,
malgaje subnaĝis sub la akvon kaj revenis al la palaco de sia patro.

   Ŝi estis ĉiam silenta kaj enpensa, sed nun ĝi fariĝis ankoraŭ
pli multe. La fratinoj ŝin demandis, kion ŝi vidis la unuan fojon tie
supre, sed ŝi nenion al ili rakontis.

   Ofte en vespero kaj mateno ŝi levadis sin al la loko, kie ŝi
forlasis la reĝidon. Ŝi vidis, kiel la fruktoj de la ĝardeno fariĝis
maturaj kaj estis deŝiritaj, ŝi vidis, kiel la neĝo fluidiĝis sur la
altaj montoj, sed la reĝidon ŝi ne vidis, kaj ĉiam pli malĝoja ŝi
tial revenadis hejmen. Ŝia sola plezuro estis sidi en sia ĝardeneto
kaj ĉirkaŭpreni per la brakoj la belan marmoran statuon, kiu estis
simila je la reĝido; sed siajn florojn ŝi ne flegis, kaj sovaĝe
ili kreskis super la vojetoj, kaj iliaj longaj trunketoj kaj folioj
sin kunplektis kun la branĉoj de la arboj tiel, ke tie fariĝis tute
mallume.

   Fine ŝi ne povis pli elteni kaj rakontis al unu el siaj fratinoj,
kaj baldaŭ tiam sciiĝis ĉiuj aliaj, sed je vorto de honoro neniu pli
ol tiu, kaj kelkaj aliaj virinetoj de maro, kiuj tamen rakontis ĝin nur
al siaj plej proksimaj amikinoj. Unu el ili povis doni sciaĵon pri la
reĝido, ŝi ankaŭ vidis la feston naskotagan sur la ŝipo, sciis, de
kie la reĝido estas kaj kie sin trovas lia regno.

   "Venu, fratineto!" diris la aliaj reĝidinoj, kaj interplektinte la
brakojn reciproke post la ŝultroj, ili sin levis en longa linio el la
maro tien, kie sin trovis la palaco de la reĝido.

   Tiu ĉi palaco estis konstruita el helflava brilanta speco de ŝtono,
kun grandaj marmoraj ŝtuparoj, el kiuj unu kondukis rekte en la maron.
Belegaj orkovritaj kupoloj sin levadis super la tegmentoj, kaj inter la
kolonoj, kiuj ĉirkaŭis la tutan konstruon, staris marmoraj figuroj,
kiuj elrigardis kiel vivaj ekzistaĵoj. Tra la klara vitro en la altaj
fenestroj oni povis rigardi en la plej belegajn salonojn, kie pendis
multekostaj silkaj kurtenoj kaj tapiŝoj kaj ĉiuj muroj estis ornamitaj
per grandaj pentraĵoj, ke estis efektiva plezuro ĉion tion ĉi vidi.

   En la mezo de la granda salono batis alta fontano, ĝiaj radioj sin
levadis ĝis la vitra kupolo de la plafono, tra kiu la suno lumis sur la
akvo kaj la plej belaj kreskaĵoj, kiuj sin trovis en la granda baseno.

   Nun ŝi sciis, kie li loĝas, kaj tie ŝi montradis sin ofte en
vespero kaj en nokto sur la akvo; ŝi alnaĝadis multe pli proksime
al la tero, ol kiel kuraĝus ia alia, ŝi eĉ sin levadis tra la tuta
mallarĝa kanalo, ĝis sub la belega marmora balkono. Tie ŝi sidadis
kaj rigardis la junan reĝidon, kiu pensis, ke li sidas sola en la klara
lumo de la luno.

   Ofte en vespero ŝi vidadis lin forveturantan sub la sonoj de muziko
en lia belega ŝipeto ornamita per flagoj; ŝi rigardadis tra la verdaj
kanoj, kaj se la vento kaptadis ŝian longan blankan vualon kaj iu ŝin
vidis, li pensis, ke ĝi estas cigno, kiu disvastigas la flugilojn.

   Ofte en la nokto, kiam la fiŝistoj kaptadis fiŝojn sur la maro ĉe
lumo de torĉoj, ŝi aŭdadis, ke ili rakontas multon da bona pri la
juna reĝido, kaj ŝi ĝojadis, ke ŝi savis al li la vivon, kiam li
preskaŭ sen vivo estis pelata de la ondoj, kaj ŝi ekmemoradis, kiel
firme lia kapo ripozis sur ŝia brusto kaj kiel kore ŝi lin kisis. Pri
tio ĉi li nenion sciis, li ne povis eĉ sonĝi pri ŝi.

   Ĉiam pli kaj pli kreskis ŝia amo al la homoj, ĉiam pli ŝi deziris
povi sin levi al ili kaj vivi inter ili, kaj ilia mondo ŝajnis al
ŝi multe pli granda ol ŝia. Ili ja povas flugi sur ŝipoj trans la
maron, sin levi sur la altajn montojn alte super la nubojn, kaj la
landoj, kiujn ili posedas, sin etendas kun siaj arbaroj kaj kampoj pli
malproksime, ol ŝi povas atingi per sia rigardo. Multon ŝi volus
scii, sed la fratinoj ne povis doni al ŝi respondon je ĉio, kaj tial
ŝi demandadis pri tio la maljunan avinon, kiu bone konis la pli altan
mondon, kiel ŝi nomadis la landojn super la maro.

 --Se la homoj ne dronas, demandis la virineto de maro, ĉu ili tiam
povas vivi eterne, ĉu ili ne mortas, kiel ni tie ĉi sur la fundo de la
maro?

 --Ho jes, diris la maljunulino, ili ankaŭ devas morti, kaj la tempo
de ilia vivo estas ankoraŭ pli mallonga ol de nia. Ni povas atingi la
aĝon de tricent jaroj, sed kiam nia vivo ĉesiĝas, ni turniĝas en
ŝaŭmon kaj ni ne havas tie ĉi eĉ tombon inter niaj karaj. Ni ne
havas senmortan animon, ni jam neniam revekiĝas al vivo, ni similas je
la verda kreskaĵo, kiu, unu fojon detranĉita, jam neniam pli povas
reviviĝi. Sed la homoj havas animon, kiu vivas eterne, kiam la korpo
jam refariĝis tero. La animo sin levas tra la etero supren, al la
brilantaj steloj! Tute tiel, kiel ni nin levas el la maro kaj rigardas
la landojn de la homoj, tiel ankaŭ ili sin levas al nekonataj belegaj
lokoj, kiujn ni neniam povos vidi.

 --Kial ni ne ricevis senmortan animon? malĝoje demandis la virineto
de maro. Kun plezuro mi fordonus ĉiujn centojn da jaroj, kiujn mi povas
vivi, por nur unu tagon esti homo kaj poste preni parton en la ĉiela
mondo!

 --Pri tio ĉi ne pensu! diris la maljunulino, nia sorto estas multe
pli feliĉa kaj pli bona, ol la sorto de la homoj tie supre!

 --Sekve mi mortos kaj disfluiĝos kiel ŝaŭmo sur la maro, mi jam
ne aŭdados la muzikon de la ondoj, ne vidados pli la belajn florojn kaj
la luman sunon! Ĉu mi nenion povas fari, por ricevi eternan animon?

 --Ne! diris la maljunulino, nur se homo vin tiel ekamus ke vi estus
por li pli ol patro kaj patrino, se li alligiĝus al vi per ĉiuj siaj
pensoj kaj sia amo kaj petus, ke la pastro metu lian dekstran manon en
la vian kun la sankta promeso de fideleco tie ĉi kaj ĉie kaj eterne,
tiam lia animo transfluus en vian korpon kaj vi ankaŭ ricevus parton en
la feliĉo de la homoj. Li donus al vi animon kaj retenus tamen ankaŭ
sian propran. Sed tio ĉi neniam povas fariĝi! Ĝuste tion, kio tie ĉi
en la maro estas nomata bela, vian voston de fiŝo, ili tie supre sur la
tero trovas malbela. Ĉar mankas al ili la ĝusta komprenado, tie oni
devas havi du malgraciajn kolonojn, kiujn ili nomas piedoj, por esti
nomata bela!

   La virineto de maro ekĝemis kaj rigardis malĝoje sian fiŝan
voston.

 --Ni estu gajaj! diris la maljunulino, ni saltadu kaj dancadu en
la tricent jaroj, kiujn la sorto al ni donas; ĝi estas certe sufiĉa
tempo, poste oni tiom pli senzorge povas ripozi. Hodiaŭ vespere ni
havos balon de kortego!

   Kaj ĝi estis efektive belego, kiun oni sur la tero neniam vidas. La
muroj kaj la plafono de la granda salono estis de dika, sed travidebla
vitro. Multaj centoj da grandegaj konkoj, ruĝaj kiel rozoj kaj verdaj
kiel herbo, staris en vicoj sur ĉiu flanko kun blue brulanta flamo,
kiu lumigis la tutan salonon kaj tralumis eĉ tra la muroj, tiel ke la
maro ĉirkaŭe estis tute plena je lumo. Oni povis bone vidi ĉiujn la
sennombrajn fiŝojn, grandajn kaj malgrandajn, kiel ili alnaĝadis al la
vitraj muroj; sur unuj la skvamoj ŝajnis purpuraj, sur aliaj ili brilis
kiel oro kaj arĝento.

   En la mezo tra la salono fluis larĝa kvieta rivero, kaj sur ĝi
dancis la viroj kaj virinetoj de maro laŭ sia propra dolĉa kantado.
Tiel belajn voĉojn la homoj sur la tero ne havas. La plej juna
reĝidino kantis la plej bele, oni aplaŭdadis al ŝi, kaj por unu
momento ŝi sentis ĝojon en la koro, ĉar ŝi sciis, ke ŝi havas la
plej belan voĉon en la maro kaj sur la tero. Sed baldaŭ ŝi denove
komencis pensadi pri la mondo supra. Ŝi ne povis forgesi la belan
reĝidon kaj sian doloron, ke ŝi ne havas senmortan animon kiel li.
Tial ŝi elŝteliĝis el la palaco de sia patro, kaj dum interne ĉio
kantadis kaj ĝojadis, ŝi sidis malgaja en sia ĝardeneto. Tiam subite
ŝi ekaŭdis la sonon de korno penetrantan al ŝi tra la akvo, kaj ŝi
ekpensis : "nun li kredeble ŝipas tie supre, li, kiun mi amas pli ol
patron kaj patrinon, li, al kiu mi pendas per ĉiuj miaj pensoj kaj
en kies manon mi tiel volonte metus la feliĉon de mia vivo. Ĉion mi
riskos, por akiri lin kaj senmortan animon! Dum miaj fratinoj dancas en
la palaco de mia patro, mi iros al la mara sorĉistino. Ĝis hodiaŭ mi
ĉiam sentis teruron antaŭ ŝi, sed eble ŝi povas doni al mi konsilon
kaj helpon".

   La reĝidino eliris el sia ĝardeneto kaj rapidis al la bruanta
akvoturnejo, post kiu loĝis la sorĉistino. Sur tiu ĉi vojo ŝi
antaŭe neniam iris; tie kreskis nenia floro, nenia herbeto, nur nuda
griza sabla tero sin etendis ĝis la akvoturnejo, kie la akvo ŝaŭme
batadis, turniĝante kiel bruantaj radoj muelaj, kaj ĉion, kion ĝi
kaptadis, tiregadis kun si en la profundegon. Inter tiuj ĉi ĉion
ruinigantaj akvaj turnaĵoj la reĝidino devis trapaŝi, por atingi la
teraĵon de la sorĉistino, kaj tie ŝi devis ankoraŭ longe iri sur
varma ŝanceliĝanta ŝlimo, kiun la sorĉistino nomadis sia torfaĵo.
Post tiu staris ŝia domo en la mezo de stranga arbaro. Ĉiuj arboj kaj
arbetaĵoj estis polipoj, duone besto duone kreskaĵo, ili elrigardis
kiel centkapaj serpentoj, kiuj kreskis el la tero; ĉiuj branĉoj estis
longaj ŝlimaj brakoj kun fingroj kiel fleksaj vermoj, kaj ĉiu membro
sin movadis, de la radiko ĝis la plej alta supro. Ĉion, kion ili
povis en la maro kapti, ili ĉirkaŭvolvadis fortike, por jam neniam
ĝin ellasi. La malgranda reĝidino kun teruro haltis antaŭ tiu ĉi
arbaro; ŝia koro batis de timego; ŝi jam estis preta iri returne, sed
ŝi ekpensis pri la reĝido kaj pri la akirota homa animo kaj fariĝis
denove kuraĝa. Siajn longajn, libere defalantajn harojn ŝi alligis
fortike ĉirkaŭ la kapo, por ke la polipoj ne povu per tio ĉi ŝin
ekkapti, la ambaŭ manojn ŝi almetis kruce al la brusto kaj rapide
iris antaŭen, kiel fiŝo rapidanta tra la akvo, inter la teruraj
polipoj, kiuj etendadis post ŝi siajn fleksajn brakojn kaj fingrojn.
Ŝi rimarkis, kiel ĉiu el ili objekton unu fojon kaptitan tenis forte
per centoj da malgrandaj brakoj, kiel per feraj ligiloj. Homoj pereintaj
en la maro kaj falintaj al la fundo elrigardadis kiel blankaj ostaroj el
la brakoj de la polipoj. En la brakoj ili tenis partojn de ŝipoj kaj
kestojn, ostarojn de bestoj surteraj kaj, kio ŝajnis al la reĝidino
la plej terura--virineton de maro, kiun ili estis kaptintaj kaj
sufokintaj.

   Jen ŝi venis al granda, preskaŭ ĉie kovrita de ŝlimo, placo en la
arbaro, kie grandaj grasaj maraj serpentoj sin volvadis kaj montradis
sian abomenan blankflavan ventron. En la mezo de la placo staris domo,
konstruita el la blankaj ostoj do homoj pereintaj en la maro; tie sidis
la sorĉistino de la maro kaj manĝigadis testudon el sia buŝo, kiel la
homoj donas sukeron al kanarieto. La malbelajn grasajn serpentojn de la
maro ŝi nomadis siaj amataj kokidoj kaj lasis ilin ludi sur sia granda
sponga brusto.

 --Mi jam scias, kion vi volas! diris la sorĉistino, tre malsaĝe!
Tamen via volo estos plenumita, ĉar ĝi ĵetos vin en malfeliĉon, mia
bela reĝidineto. Vi volus liberiĝi de via fiŝa vosto kaj por tio
havi du trabojn por la irado, kiel la homoj, por ke la juna reĝido
enamiĝu en vin kaj vi ricevu lin kaj senmortan animon! Ĉe tio ĉi
la sorĉistino ridis tiel laŭte kaj malbele, ke la testudo kaj la
serpentoj falis sur la teron. Vi ne povis veni en pli oportuna tempo.
Morgaŭ post la leviĝo de la suno mi jam ne povus al vi helpi, ĝis
ree pasus jaro. Mi kuiros al vi trinkaĵon, kun kiu vi ankoraŭ antaŭ
la leviĝo de la suno devas naĝi al la tero, sidiĝi sur la bordo kaj
eltrinki la trinkaĵon; tiam via fiŝa vosto turniĝos en tion, kion
la homoj nomas graciaj piedoj, sed ĝi doloros, ĝi estos al vi, kiel
se akra glavo vin tranĉus. Ĉiuj, kiuj vin vidos, diros, ke vi estas
la plej bela homa estaĵo, kiun ili vidis. Restos al vi via facila
flugetanta irado, nenia dancistino povos flirtadi tiel gracie kiel vi,
sed ĉe ĉiu paŝo, kiun vi faros, vi sentos, kiel vi paŝus sur akran
tranĉilon. Se vi volas ĉion ĉi elteni, tiam mi al vi helpos!

 --Jes! diris la virineto de maro kun tremanta voĉo kaj pensis pri
la reĝido kaj pri la ricevota animo.

 --Sed memoru, diris la sorĉistino, se vi unu fojon fariĝis homo,
vi jam neniam pli povas refariĝi virineto de maro! vi jam neniam pli
povos sin mallevi tra la akvo al viaj fratinoj kaj al la palaco de via
patro, kaj se vi ne akiros la amon de la princo, tiel ke li pro vi
forgesu patron kaj patrinon, alligiĝu al vi per ĉiuj siaj pensoj kaj
ordonu al la pastro, ke tiu metu viajn manojn en la liajn tiel, ke vi
fariĝu edzo kaj edzino, tiam vi ne ricevos senmortan animon! Je la unua
mateno post lia edziĝo kun alia via koro disŝiriĝos kaj fariĝos
ŝaŭmo sur la maro.

 --Mi ĝin volas! diris la virineto de maro kaj ŝi estis pala kiel
la morto.

 --Sed vi devas ankaŭ pagi al mi! diris la sorĉistino, kaj ne
malmulton mi postulas. Vi havas la plej belan voĉon el ĉiuj tie ĉi
sur la fundo de la maro, per ĝi vi esperas tie ensorĉi la reĝidon,
sed la voĉon vi devas doni al mi. La plej bonan, kion vi posedas, mi
volas ricevi por mia kara trinkaĵo! Mian propran sangon mi ja devas
doni por ĝi, por ke la trinkaĵo fariĝu akra, kiel glavo ambaŭflanke
tranĉanta!

 --Sed se vi prenos de mi mian voĉon, diris la virineto de maro, kio
do tiam restos al mi?

 --Via bela eksteraĵo, diris la sorĉistino, via flugetanta irado
kaj viaj parolantaj okuloj, per kiuj vi jam povas malsaĝigi homan
koron. Nu, ĉu vi perdis la kuraĝon? Eletendu vian malgrandan langon,
kaj mi detranĉos ĝin por mia peno kaj vi ricevos la karan trinkaĵon!

 --Ĝi fariĝu! diris la virineto de maro, kaj la sorĉistino metis
la kaldronon, por kuiri la sorĉan trinkaĵon. Pureco estas duono de
vivo! ŝi diris kaj elfrotis la kaldronon per la serpentoj, kiujn ŝi
kunligis en unu tuberon. Poste ŝi gratis al si mem la bruston kaj
engutigis en la kaldronon sian nigran sangon. La vaporo formis la plej
strangajn flgurojn, tiel ke estis terure ilin vidi. Ĉiun momenton
la sorĉistino metis novajn objektojn en la kaldronon, kaj kiam ĝi
komencis bone boli, estis tute, kiel se plorus krokodilo. Fine la
trinkaĵo estis preta; ŝi elrigardis kiel la plej klara akvo.

 --Jen ricevu ĝin! diris la sorĉistino kaj detranĉis al la
virineto de maro la langon; la virineto nun jam estis muta, povis jam
nek kanti nek paroli.

 --Se la polipoj volos vin kapti, kiam vi iros returne tra mia
arbaro, diris la sorĉistino, ŝprucu sur ilin nur unu solan guton de
tiu ĉi trinkaĵo, tiam iliaj brakoj kaj fingroj disfalos en mil pecojn!
Sed tion ĉi la reĝidino ne bezonis, la polipoj timigite sin retiris de
ŝi, kiam ili vidis la brilantan trinkaĵon, kiu lumis en ŝia mano kiel
radianta stelo. Tiel ŝi baldaŭ pasis la arbaron, la marĉon kaj la
akvoturnejon.

   Ŝi povis vidi la palacon de sia patro; la torĉoj en la granda
salono de dancado estis estingitaj; tie certe jam ĉiuj dormis, tamen
ŝi ne kuraĝis iri al ili nun, kiam ŝi estis muta kaj la koro volis
disŝiriĝi al ŝi de malĝojo; ŝi enŝteliĝis en la ĝardenon,
derompis floron de la bedoj de ĉiuj siaj fratinoj, ĵetis al la palaco
milojn da kisoj per la fingroj kaj leviĝis tra la mallume-blua maro
supren.

   La suno ankoraŭ ne estis leviĝinta, kiam ŝi ekvidis la palacon de
la reĝido kaj supreniris sur la belega marmora ŝtuparo. La luno lumis
mirinde klare. La malgranda virineto de maro eltrinkis la brule akran
trinkaĵon, kaj estis al ŝi, kiel se ambaŭakra glavo trairus tra ŝia
delikata korpo, ŝi perdis la konscion kaj falis kiel mortinta. Kiam la
suno eklumis super la maro, ŝi vekiĝis kaj sentis fortan doloron, sed
rekte antaŭ ŝi staris la aminda juna reĝido, kiu direktis sur ŝin
siajn okulojn nigrajn kiel karbo, tiel ke ŝi devis mallevi la siajn,
kaj tiam ŝi rimarkis, ke ŝia fiŝa vosto perdiĝis kaj ŝi havis la
plej graciajn malgrandajn blankajn piedetojn, kiujn bela knabino nur
povas havi. Sed ŝi estis tute nuda, kaj tial ŝi envolvis sin en siajn
densajn longajn harojn. La reĝido demandis, kiu ŝi estas kaj kiel ŝi
venis tien ĉi, kaj ŝi ekrigardis lin per siaj mallumebluaj okuloj
kviete sed ankaŭ tiel malgaje, ĉar paroli ŝi ja ne povis. Tiam li
prenis ŝian manon kaj kondukis ŝin en la palacon. Ĉe ĉiu paŝo,
kiun ŝi faris, estis al ŝi, kiel la sorĉistino antaŭdiris, kiel
se ŝi paŝus sur akrajn pinglojn kaj tranĉilojn, sed ŝi elportadis
ĝin volonte. Sub la mano de la reĝido ŝi supreniris facile kiel akva
veziko sur la ŝtuparo, kaj li kaj ankaŭ ĉiuj aliaj admiris ŝian
gracian flugetantan iradon.

   Multekostaj vestoj el silko kaj muslino estis nun donitaj al ŝi, en
la palaco ŝi estis la plej bela el ĉiuj, sed ŝi estis muta, povis nek
kanti nek paroli. Belaj sklavinoj, vestitaj en silko kaj oro, eliradis
kaj kantadis antaŭ la reĝido kaj liaj gepatroj. Unu kantis pli agrable
ol ĉiuj aliaj, kaj la reĝido aplaŭdis kaj ridetis al ŝi; tiam la
virineto de maro fariĝis malĝoja, ŝi sciis, ke ŝi mem kantus multe
pli bele. Ho! ŝi diris al si mem, se li nur scius, ke, por esti ĉe li,
mi fordonis je eterne mian voĉon!

   Jen la sklavinoj ekdancis belegajn flugetajn dancojn sub la plej bela
muziko; tiam la virineto de maro levis siajn belajn blankajn brakojn,
stariĝis sur la pintoj de la fingroj piedaj kaj ekflugetis sur la
planko, dancante kiel ankoraŭ neniu dancis. Ĉe ĉiu movo ŝia beleco
pli multe elmontriĝadis, kaj ŝiaj okuloj parolis pli interne kaj pli
profunde al la koro, ol la kantado de la sklavinoj.

   Ĉiuj estis ensorĉitaj de ĝi, aparte la reĝido, kiu nomis la
reĝidinon lia amata trovitino, kaj ŝi dancis senhalte, kvankam
ĉiufoje, kiam ŝia piedo tuŝis la plankon, ŝajnis al ŝi, kiel ŝi
ekpaŝus sur akran tranĉilon. La reĝido diris, ke ŝi estu ĉiam apud
li, kaj ŝi eĉ ricevis la permeson dormi sur velura kuseno antaŭ lia
pordo.

   Li lasis fari al ŝi viran vestaĵon, por ke ŝi povu akompanadi
lin ankaŭ sur ĉevalo. Ili rajdadis tra la bonodoraj arbaroj, kie la
verdaj branĉoj tuŝadis iliajn ŝultrojn kaj la birdetoj kantadis
inter la freŝaj folioj. Ŝi levadis sin kun la reĝido sur la altajn
montojn, kaj kvankam ŝiaj graciaj piedetoj sangadis, ŝi tamen ridadis
je tio ĉi kaj sekvadis lin ĝis ili ekvidadis la nubojn preterflugantaj
profunde sub ili, kiel se ĝi estus amaso da birdoj, iranta al la
fremdaj landoj.

   En domo, en la palaco de la reĝido, ŝi iradis, kiam en la nokto la
aliaj dormis, sur la larĝan marmoran ŝtuparon kaj malvarmigadis siajn
brulantajn piedojn en la malvarma akvo de la maro kaj tiam ŝi pensadis
pri siaj parencoj en la profundaĵo.

   En unu nokto ŝiaj fratinoj venis, reciproke tenante sin per la
brakoj; ili kantis, naĝante super la akvo, tre malgajajn melodiojn.
Ŝi faris al ili signon, kaj ili ŝin rekonis kaj rakontis, kiel
profunde ŝi ilin ĉiujn malĝojigis. De tiu tempo ili vizitadis ŝin
ĉiun nokton, kaj en unu nokto ŝi rimarkis en granda malproksimeco la
maljunan avinon, kiu jam de tre longa tempo ne estis sin levinta al la
supraĵo de la maro, kaj la reĝon de la maro kun sia krono sur la kapo.
Ili etendis al ŝi la manojn, sed ambaŭ ne kuraĝis veni tiel proksime
al la tero, kiel la fratinoj.

   De tago al tago la reĝido ŝin ĉiam pli ekamadis, li amis ŝin,
kiel oni povas nur ami bonan belan infanon, sed fari ŝin reĝino tio
ĉi neniam venis al li en la kapon, kaj tamen ŝi ja devis fariĝi lia
edzino, ĉar alie ŝi ne ricevus senmortan animon, sed devus en la
mateno de lia edziĝo fariĝi ŝaŭmo sur la maro.

   Ĉu vi ne amas min pli ol ĉiun? kvazaŭ paroladis la okuloj de la
reĝidineto, kiam li ŝin prenadis en siajn brakojn kaj kisadis ŝian
belan frunton.

 --Jes, vin mi amas la plej multe! diris la reĝido, ĉar vi havas
la plej bonan koron, vi estas al mi la plej multe aldonita kaj vi estas
simila je unu juna knabino, kiun mi unu fojon vidis, sed jam kredeble
neniam revidos. Mi estis sur ŝipo, kiu rompiĝis; la ondoj alpelis
min al tero proksime de sankta preĝejo, en kiu multaj junaj knabinoj
faris la meson. La plej juna el ili trovis min tie sur la bordo kaj
savis al mi la vivon; nur du fojojn mi ŝin vidis. Ŝi estus la sola
knabino, kiun mi povus ami en tiu ĉi mondo, sed vi estas simila je ŝi,
vi preskaŭ forpremas ŝian figuron en mia animo. Ŝi apartenas al la
sankta preĝejo, kaj tial vin sendis al mi mia bona feliĉo; neniam ni
disiĝos unu de la alia!

 --Ha! li ne scias, ke mi savis al li la vivon! pensis la
reĝidineto, mi portis lin trans la maro al la arbaro, kie staras la
preĝejo; mi rigardis lin post la ŝaŭmo kaj atendis, ĉu ne venos
al li ia homo. Mi vidis la belan knabinon, kiun li amas pli ol min!
La virineto de maro profunde ĝemis, plori ŝi ne povis. La knabino
apartenas al la sankta preĝejo, li diris, neniam ŝi elvenos en la
mondon, ili neniam renkontos unu la alian, mi estas apud li, mi vidas
lin ĉiutage, mi lin flegos, mi lin amos, mi oferos al li mian vivon!

   Sed jen la reĝido devis edziĝi kaj ricevi kiel edzino la filinon
de la najbara reĝo; tial oni pretigis tian belan ŝipon. La reĝido
veturas, oni diras, por ekkoni la landojn de la najbara reĝo, sed
efektive ĝi estas farata por rigardi la filinon de la najbara reĝo;
grandan sekvantaron li devis kunpreni. La virineto de maro balancis la
kapeton kaj ridetis; ŝi konis la pensojn de la reĝido pli bone ol
ĉiuj aliaj. "Mi devas veturi! li diris al ŝi, mi devas rigardi la
belan reĝidinon; miaj gepatroj ĝin postulas, sed por preni ĝin kiel
fianĉino, tion ili ne volas min devigi. Mi ne povas ŝin ami! Ŝi ne
estas simila je la bela knabino en la preĝejo, je kiu vi estas simila.
Se mi iam devus elekti fianĉinon, tiam la elekto pli volonte falus sur
vin, mia muta trovitineto kun la parolantaj okuloj!" Ĉe tio li ŝin
kisis sur ŝia ruĝa buŝo, ludis kun ŝiaj longaj haroj kaj metis sian
kapon al ŝia koro, kaj pli vive ŝi ekrevis pri homa feliĉo kaj pri
senmorta animo.

 --Vi ja ne timas la maron, vi, muta infano, li demandis, kiam ili
staris sur la belega ŝipo, kiu devis lin veturigi al la lando de la
najbara reĝo, kaj li rakontis al ŝi pri ventegoj kaj senventeco, pri
mirindaj fiŝoj en la profundaĵo kaj kion la subakviĝistoj tie vidis,
kaj ŝi ridis ĉe lia rakontado, ĉar ŝi sciis ja pli bone ol ĉiu alia
pri la fundo de la maro.

   En luna nokto, kiam ĉiuj dormis, krom la direktilisto apud sia
direktilo, tiam ŝi sidis sur la rando de la ŝipo kaj senmove rigardis
malsupren tra la klara akvo, kaj ŝajnis al ŝi, kvazaŭ ŝi vidas
la palacon de sia patro; sur la plej alta turo de tiu palaco staris
la maljuna avino kun la arĝenta krono sur la kapo kaj rigardadis
sendeturniĝe tra la ondanta akvo al la kilo de la ŝipo. Jen ŝiaj
fratinoj elnaĝis el la internaĵo de la maro, rigardadis ŝin malgaje
kaj kunerompadis la blankajn manojn. Ŝi faris al ili signojn, ridetis
kaj volis rakonti, ke ĉio iras bone kaj feliĉe, sed la servanto de
la ŝipo alproksimiĝis al ŝi kaj la fratinoj subakviĝis, tiel ke li
pensis, ke la blanka, kion li vidis, estis nur ŝaŭmo sur la maro.

   Je la sekvanta mateno la ŝipo ennaĝis en la havenon de la belega
ĉefurbo de la najbara reĝo. Ĉiuj sonoriloj de preĝejoj sonoris,
kaj de la altaj turoj eksonis trumpetoj, dum la soldatoj kun etenditaj
standardoj kaj brilantaj bajonetoj staris orditaj en parado. Ĉiu tago
estis pasigata feste. Baloj kaj kolektiĝoj sekvis unu la alian, sed
la reĝidino ankoraŭ ne estis, ŝi estis edukata, kiel oni diris,
malproksime en unu sankta monaĥejo, kie ŝi lernadis ĉiujn reĝajn
virtojn. Fine ŝi alveturis.

   La virineto de maro brulis de deziro vidi ŝian belecon kaj devis
konfesi, ke personon pli belan kaj ĉarman ŝi neniam ankoraŭ vidis.
Ŝia haŭto estis delikata kaj travidebla kaj post la longaj mallumaj
okulharoj ridetis paro da nigrabluaj fidelaj okuloj.

 --Vi ĝi estas! ĝoje ekkriis la reĝido, vi, kiu min savis, kiam
mi kuŝis malviva sur la bordo de la maro! kaj li premis ŝin kiel
sian ruĝiĝantan fianĉinon en siaj brakoj. Ho, mi estas tro feliĉa,
li diris al la virineto de maro. La plej bona, kiun mi neniam esperis
atingi, estas al mi plenumita. Vi ĝojos je mia feliĉo, ĉar vi min
amas la plej multe! La virineto de maro kisis al li la manon, kaj jam
nun estis al ŝi, kiel ŝi sentus, ke ŝia koro disŝiriĝas. La mateno
de la edziĝo de la princo devis ja alporti al ĝi la morton kaj turni
ŝin en ŝaŭmon sur la maro.

   Ĉiuj sonoriloj de la preĝejoj sonoris, la heroldoj rajdadis tra
la tuta urbo kaj sciigadis la fianĉiĝon. Sur ĉiuj altaroj brulis
bonodora oleo en multekostaj arĝentaj lampoj. La pastroj balancadis la
fumilojn kaj la gefianĉoj donis unu al la alia la manon kaj ricevis la
benon de la episkopo. La virineto de maro staris en silko kaj oro kaj
tenis la trenaĵon de la vesto de la fianĉino, sed ŝia orelo ne aŭdis
la festan muzikon, ŝia okulo ne vidis la sanktan ceremonion, ŝi pensis
pri sia nokto de la morto, pensis pri ĉio, kion ĝi perdis en tiu ĉi
mondo.

   Ankoraŭ en tiu sama vespero la gefianĉoj iris sur la ŝipon; la
pafilegoj tondris, ĉiuj flagoj sin movadis en la aero, kaj en la
mezo de la ŝipo estis konstruita reĝa tendo el oro kaj purpuro kaj
provizita je la plej belaj kusenoj, sur kiuj devis ripozi la gefianĉoj
en la trankvila malvarmeta nokto.

   La vento blovis la velojn kaj la ŝipo glitis facile kaj sen forta
ŝanceliĝado sur la klara maro. Kiam fariĝis vespero, oni ekbruligis
kolorajn lampojn kaj la maristoj dancis gajajn dancojn sur la ferdeko.
La virineto de maro tiam ekmemoris tiun vesperon, kiam ŝi je la unua
fojo suprennaĝis el la maro kaj vidis tian saman belegecon kaj ĝojon,
kaj nun ŝi sin turnadis en la danco, flugetante kiel flugetas la
hirundo, kiam ĝi estas persekutata, kaj ĉiuj admirante aplaŭdadis al
ŝi, neniam ankoraŭ ŝi dancis tiel belege. Kvazaŭ akraj tranĉiloj
tranĉadis en ŝiaj delikataj piedoj, sed ŝi ĝin ne sentadis, ĉar pli
multe ĝi tranĉadis al ŝi la koron. Ŝi sciis, ke ĝi estas la lasta
vespero, ke ŝi lin vidas, lin, por kiu ŝi forlasis la amikojn kaj
hejmon, fordonis sian belegan voĉon kaj ĉiutage suferadis malfacilajn
dolorojn, dum li ĝin eĉ la plej malmulte ne scietis. Ĝi estis la
lasta nokto, ke ŝi enspiradis tiun saman aeron, kiel li, kaj vidadis la
profundan maron kaj la bluan stelan ĉielon. Eterna nokto sen pensado
kaj sonĝado ŝin atendis, ĉar ŝi ne havis animon kaj jam neniam povis
ĝin ricevi. Ĉio sur la ŝipa estis plena je ĝojo kaj gajeco, multe
ankoraŭ post la mezo de la nokto; ŝi ridetadis kaj dancadis kun pensoj
de morto en sia koro. La reĝido kisis sian belan fianĉinon kaj ŝi
ludis kun liaj nigraj haroj kaj brako en brako ili iris en la belegan
tendon por ripozi.

   Fariĝis trankvile kaj mallaŭte sur la ŝipo, nur la direktilisto
staris apud la direktilo; la virineto de maro metis siajn blankajn
brakojn sur la randon de la ŝipo kaj rigardadis al oriento, atendante
la ĉielruĝon de mateno. Ŝi sciis, ke la unua radio de la suno estos
ŝia alportanto de morto. Tiam ŝi ekvidis siajn fratinojn leviĝantajn
el la maro, ili estis palaj kiel ŝi mem, iliaj longaj belaj haroj jam
ne movadis sin en la vento, ili estis detranĉitaj.

 --Ni donis ĝin al la sorĉistino, por ke ŝi donu helpon kaj por ke
vi ne devu morti en tiu ĉi nokto! Ŝi donis al ni tranĉilon, jen ĝi
estas! Vi vidas, kiel akra ĝi eŝtas? Antaŭ ol la suno leviĝos, vi
devas ĝin enpuŝi en la koron de la reĝido, kaj kiam lia varma sango
ŝprucos sur viajn piedojn, tiam viaj piedoj kunkreskiĝos en unu fiŝan
voston kaj vi denove fariĝos virineto de maro, vi povos veni al ni en
la maron kaj vivi viajn tricent jarojn, antaŭ ol vi fariĝos malviva
sala ŝaŭmo de la maro. Rapidu, rapidu! Li aŭ vi devas morti antaŭ
la leviĝo de la suno. Nia maljuna avino malĝojas tiel, ke la blankaj
haroj al ŝi elfalis, kiel niaj falis sub la tondilo de la sorĉistino.
Mortigu la reĝidon kaj revenu! Rapidu! ĉu vi vidas la ruĝan strion
sur la ĉielo? Post kelkaj minutoj leviĝos la suno kaj vi devos morti!
Kaj ili strange kaj profunde ekĝemis kaj malleviĝis en la akvon.

   La reĝidineto de maro fortiris la purpuran kurtenon antaŭ la tendo
kaj vidis, kiel la bela fianĉino dormas, tenante sian kapon sur la
brusto de la reĝido, kaj ŝi kliniĝis, kisis lin sur la bela frunto,
suprenrigardis al la ĉielo, kie la ruĝo de la mateno ricevadis ĉiam
pli brulantan koloron, ekrigardis la akran tranĉilon kaj direktis
ree siajn okulojn sur la reĝidon, kiu en la sonĝo elparoladis la
nomon de sia fianĉino,--ŝi sola vivis en liaj pensoj--kaj la
tranĉilo tremis en la manoj de la virineto de maro. . . sed jen ŝi
ĵetis ĝin malproksime for en la ondojn, kiuj ruĝe eklumis, kie falis
la tranĉilo; elrigardadis, kiel se gutoj de sango ŝprucus supren el la
akvo.

   Ankoraŭ unu fojon ŝi ekrigardis la reĝidon per rigardo duone
estingita, ĵetis sin de la ŝipo en la maron kaj sentis, kiel ŝia
korpo sin turnis en ŝaŭmon.

   Nun la suno leviĝis el la maro, kviete kaj varme falis ĝiaj radioj
sur la malvarman malvivan ŝaŭmon de la maro kaj la reĝidineto de maro
sentis nenion de la morto. Ŝi ekvidis la sunon kaj proksime super ŝi
flugetis centoj da travideblaj belegaj estaĵoj; ŝi povus tra ili vidi
la blankajn velojn de la ŝipo kaj la ruĝajn nubojn sur la ĉielo. Ilia
voĉo estis kiel sonorado de sferoj, sed tiel spiritia, ke nenia homa
orelo povis ĝin aŭdi, kiel ankaŭ nenia tera okulo povis vidi tiujn
ĉi ĉielajn estaĵojn. Sen flugiloj ili sin portadis tra la aero danke
sian propran facilecon. La virineto de maro vidis, ke ŝi havas korpon
tian kiel ili, kiu ĉiam pli kaj pli sin levadis el la ŝaŭmo.

 --Al kiu mi venis? ŝi demandis, kaj ŝia voĉo sonis kiel la voĉo
de la aliaj estaĵoj, tiel spirite, ke nenia tera muziko povas ĝin
reprezenti.

 --Al la filinoj de la aero! respondis la aliaj. La virino de maro
ne havas senmortan animon kaj neniam povas ĝin ricevi, se ne prosperis
al ŝi akiri la amon de homo. De fremda potenco dependas ŝia eterna
ekzistado. La filinoj de la aero ankaŭ ne havas senmortan animon, sed
ili povas ĝin akiri al si mem per bonaj faroj. Ni flugas al la varmaj
landoj, kie la brulanta spiro de la pesta aero mortigas la homojn; tie
ni blovetados malvarmeton. Ni disetendas la bonodoron de la floroj tra
la aero kaj alportas refreŝiĝon kaj saniĝon. Se ni en la daŭro de
tricent jaroj penadis fari ĉion bonan, kion ni povas, tiam ni ricevas
senmortan animon kaj prenas parton en la eterna feliĉo de la homoj. Vi,
malfeliĉa virineto de maro, el la tuta koro ĉiam laboradis al tiu sama
celo kiel ni, vi suferis kaj paciencis, vi leviĝis nun al la mondo de
la spiritoj de la aero, nun vi povas mem akiri al vi post tri centjaroj
senmortan animon per bonaj faroj!

   La virineto de maro levis siajn travideblajn brakojn al la luma suno
kaj je la unua fojo ŝi sentis larmojn. Sur la ŝipo denove regis bruo
kaj vivo; ŝi rimarkis, kiel la reĝido kun sia bela fianĉino ŝin
serĉas, malgaje ili direktis siajn okulojn sur la ondantan ŝaŭmon,
kiel se ili scius, ke ŝi ĵetis sin en la maron. Nevidate ŝi kisis
la frunton de la fianĉino, ridetis al la reĝido kaj levis sin kun la
aliaj infanoj de la aero al la rozeruĝa nubo, kiu naĝis en la aero.

 --Post tricent jaroj ni tiel transflugetos en la regnon ĉielan!

 --Eĉ pli frue ni povas tien veni! diris unu el la spiritoj de
la aero. Nevidate ni enflugetas en la domojn de la homoj, kie estas
infanoj, kaj por ĉiu tago, en kiu ni trovas bonan infanon, kiu faras
ĝojon al siaj gepatroj kaj meritas ilian amon, Dio mallongigas al
ni nian tempon de provado. La infano ne scias, kiam ni flugas tra la
ĉambro, kaj kiam ni el ĝojo pro tiu infano ridetas, tiam niaj tricent
jaroj perdas unu jaron, sed se ni vidas malbonkondutan kaj malbonan
infanon, tiam ni devas plori larmojn de malĝojo, kaj ĉiu larmo aldonas
al nia tempo de provado unu tagon!

---

                                  III

                               ANEKDOTOJ

---

   _Unu advokato_, tre malgranda, venis juĝejon, por defendi la aferon
de sia kliento. Alia advokato, vidante lin, demandis, kiu li estas. Tiu
respondis. Tiam la unua ekkriis :--Kio? tia malgranda advokato? mi ja
povas vin kaŝi en mian poŝon!--Vi povas, trankvile diris tiu, kaj
tiam en via poŝo estos pli da saĝo, ol en la kapo. [M. Solovjev.]

   _Unu malgrandruso_ veturis sur veturilo. Subite la veturilo
kliniĝis : ĝi trafis en kavon. La malgrandruso desaltis kaj provis
levi la veturilon, sed ne povis. Tiam li kolektas siajn fortojn kaj
vokas pro helpo la sanktan Nikolaon. Sed ankaŭ tio ĉi ne helpis.
Tiam en malespero li krias :--Ĉiuj sanktuloj helpu! kaj puŝas
la veturilon kun tia forto, ke ĝi renversiĝas sur alian flankon.
--Jen vi havas! li ekkriis kolere : vi ne devis puŝi ĉiuj kune!
[M. Solovjev.]

   _Unu generalo_ volis rigardi, kiel oni nutras la soldatojn.
Neatendite li venas en la soldatan kuirejon. Sur la korto li renkontas
du soldatojn, kiuj portas kaldronon.--Haltu! li ordonas : alportu
kuleron!--Sed, Via Generala Moŝto. . . . komencas la alkurinta
adjutanto. . .--Silentu! krias la generalo. Li prenas kuleron.--
Levu la kovrilon! Lia ordono estas plenumata. Li ĉerpas per la kulero
la fluidaĵon, provas kaj kun abomeno kraĉas.--Kio tio ĉi estas?
ĝi estas tia supo? ĝi estas kotaĵo!!--Jes, Via Generala Moŝto,
murmuretas la timigita adjutanto, mi tion ĉi ja volis diri al vi. [M.
Solovjev.]

   _Unu sprita mastro de budo_ elpensis la sekvantan ruzan ŝercon.
Sur la pordo de sia budo li skribis : "eniro senpaga". Granda amaso da
publiko plenigis baldaŭ la budon. Sed kiam la gastoj volis eliri, ili
renkontis du grandajn gardistojn kaj super la pordo la surskribon :
"eliro kostas kvindek centimojn". La sukceso estis brilanta. Preskaŭ
ĉiuj pagis, laŭte ridante pro tiu ĉi ideo. [M. Solovjev.]

   _La reĝo Macedona_ Filipo respondis al siaj amikoj, kiuj diradis
al li, ke la grekoj, kvankam ĉirkaŭŝutataj per liaj favoroj, tamen
insultas lin :--Kio rezultus, se mi agadus kun ili pli malbone?!
[J. Seleznev.]

   _Temistoklo_ edzinigis sian filinon je homo tre bona, sed malriĉa,
"ĉar, li diris, mia filino pli volas homon sen havaĵo, ol havaĵon sen
homo". [J. Seleznev.]

   _La Roma oratoro_ Cicero diris al unu homo, kiu diradis, ke lia
edzino havas 30 jarojn : "ĝi estas sendube vera, ĉar jam 10 jarojn mi
aŭdas tion ĉi de vi". [J. Seleznev.]

   _Unu el la eminentaj oficiroj_ petis Aŭguston eksigi lin de la servo
kaj lasi al li la pension.--Al mi ne la mono estas bezona, regnestro,
li diris, sed mi volus, ke ĉiuj sciu, ke mi ricevis tiun ĉi favoron el
viaj manoj. Aŭgusto respondis :--Bonege, diradu ĉie, ke mi kvazaŭ
donas al vi pension, mi tion ĉi ne neados. [J. Seleznev.]

   _Pastro postulis,_ ke Lizandro konfesu al li sian plej ĉefan pekon.
--Ĉu vi aŭ la dioj ordonas al mi malkovri mian animon? demandis
Lizandro.--La dioj ordonas al vi! diris la pastro.--Bone, rediris
Lizandro; foriru de tie ĉi, kaj kiam la dioj min demandos, mi respondos
al ili. [J. Seleznev.]

   _Helvetius_ en sia verko "De l'esprit" rakontas la sekvantan okazon :
Unu edzo konvinkiĝis pri malfideleco de sia edzino kaj komencis ŝin
riproĉi. La edzino respondis, ke li diras sensencaĵon.--Sed mi vidis
per miaj propraj okuloj! ekkriis la edzo.--Ha, jen kiel vi min amas,
rediris la edzino : vi pli kredas al viaj okuloj, ol al miaj vortoj!
[N. Borovko.]

   _El unu prediko._ Vivis iam homo tre malbona kaj peka. Li premis
ĉiun, kiun li povis, li al neniu helpis iam eĉ per unu centimo.
Banante sin en la larmoj de multaj siaj oferoj, li tamen vivis feliĉe,
kaj la tera justeco lin ne atingis. Sed jen li mortis. Ĝojaj, ke ili
liberiĝis de li, la heredantoj faris al li belegan enterigon. Sed
apenaŭ oni lin metis en la teron, la tero tuj elĵetis returne la
korpon de la pekulo. Vidante, ke la tero ne volas akcepti la malbenitan
korpon, oni decidis forbruligi ĝin per fajro; sed ankaŭ la fajro kun
abomeno forsaltis de la korpo kaj ne volis eĉ tuŝi ĝin. Ne povante
al si helpi, oni ĵetis la korpon al hundoj, ke ili ĝin disŝiru; sed
ankaŭ la hundoj kun indigna bojado forkuris de la korpo kaj ne tuŝis
ĝin. Oni ĵetis la korpon en profundan marĉon, por ke la koto ĝin
kovru kaj ripozigu, sed la korpo restis super la marĉo kaj eĉ unu
kotero ne volis aliĝi al la peka korpo. . . . Nun, miaj aŭskultantoj,
tiu ĉi terura ekzemplo servu al vi kiel instruo! Estu bonaj, honestaj
kaj piaj, kaj tiam vi povos esti tute certaj, ke la tero vin prenos,
fajro vin bruligos, hundoj vin disŝiros kaj koto kovros vin en granda
amaso!

   _Konfeso de cigano._ Unu cigano venis al pastro peti lin, ke tiu
ĉi benu lian edziĝon. La pastro postulis, ke li antaŭ la edziĝo
faru konfeson, kaj li difinis por tio ĉi la sekvantan tagon. Veninte
en la difinita tago al la pastro, la cigano vidis en la kuirejo, kie
neniu estis, barelon kun pizoj kaj en tiu ĉi grandan pecon da porka
sebo. Ciganoj entute estas grandaj amantoj de porka sebo, tial ankaŭ
nia cigano ne povis sin deteni kaj, forirante, li prenis ĝin kun si.
Jam apud la pordo li vidis ankoraŭ ĉapon, pendantan sur la muro, kaj,
ĉar lia propra estis jam tute malnova kaj malbona, li prenis ankaŭ
la ĉapon, pensante en si : "estas tute egale, ĉu fari unu pekon aŭ
du, tiom pli, ke mi hodiaŭ faros mian konfeson kaj puriĝos de ĉiuj
pekoj." Formanĝinte la sebon, li iris en la preĝejon, por fari la
konfeson.--Nu, kiajn pekojn vi faris? demandas lin la pastro.--
Hodiaŭ mi vidis porkon en viaj pizoj kaj forigis ĝin de tie, respondis
la konfesanto.--Tio ĉi tute ne estas peko; kontraŭe, vi faris, kiel
vi devis fari. Kion vi ankoraŭ povas diri?--Kiam mi estis hodiaŭ
en via domo, mi deprenis la ĉapon en la kuirejo.--Ankaŭ tio ĉi
estas tute laŭdinda ago. Se vi ne havas aliajn pekojn, iru en paco kaj
estu trankvila! La cigano foriris de la konfeso tute kontenta, ĉar li
ne kaŝis siajn pekojn kaj malgraŭ tio ĉi estis eĉ laŭdita de la
pastro. Kiam poste, reveninte hejmen, la pastro sciiĝis pri la malapero
de la sebo kaj la ĉapo, li tuj divenis, kiu estis kulpa en tio ĉi.
--Ha, li diris al si mem, li eĉ konfesis al mi siajn pekojn kaj mi
mem lin laŭdis. . . Sed estis jam tro malfrue revenigi la perditaĵon.
[I. Lojko].

   _Malkompreniĝo._ Prezentu al vi, amiko, mian ĉagrenon! mi forgesis
en domo la monujon. . . . Pruntu al mi dek rublojn ĝis morgaŭ.--
Pardonu, mi ĝin ne povas, sed mi povas konsili al vi certan rimedon,
por ricevi tiun ĉi monon.--Ho, mi dankas vin, vi estas vera
amiko. . . .--Jen dudek kopekoj; prenu veturigiston kaj veturu hejmen,
por preni la monujon. [I. Lojko.]

   _Forto de la scienco._ Mi komprenas, diris iu, ke oni povis fari
instrumentojn kaj esplori per ili la stelojn kaj planedojn, tio ĉi
estas farebla; sed kiel la instruituloj sciiĝis pri la nomo de ĉiu
stelo--tion ĉi mi jam neniel povas kompreni.

   _Rimedo kontraŭ la Esperantismo._ En unu urbeto en gaja societo oni
parolis pri la ĥolero kaj pri la novaj rimedoj kontraŭ ĝi. En la
societo sin trovis ankaŭ unu kuracisto kaj unu juna homo, kies sola
celo en la vivo estis bone manĝi, bone trinki kaj amuzi fraŭlinojn,
kaj kiu pensis pri si, ke li estas eksterordinare sprita, kaj amis ĉion
kritiki, nenion sciante. Kiam la kuracisto rakontadis pri la novaj
rimedoj kontraŭ la ĥolero, la junulo interrompis lin kaj diris :--Vi
havas rimedojn kontraŭ ĉiuj malsanoj; sed ĉu via scienco trovis jam
ankaŭ efikajn rimedojn kontraŭ la plej nova malsano, kiu nun vastiĝas
en la mondo--kontraŭ la esperantismo?--Kio estas esperantismo?
demandis unu fraŭlino.--Esperantismo, respondis la junulo kun mieno
de granda scienculo, estas aliĝado al la nove elpensita lingvo, kiu
havas la nomon "Esperanto". Tiu ĉi malsano konsistas en tio, ke homoj,
kiuj ofte ĝis nun estis tute prudentaj, ricevas atakon de frenezo kaj
komencas lerni la novan lingvon; ili ricevas varmegon, kaj en la deliro,
kaŭzita de tiu ĉi varmego, ili komencas paroli pri la "estonteco",
pri la "frateco de la popoloj" k. t. p., k. t. p.; ekster tio ili
ricevas la tre danĝeran pasion infekti per sia malsano kiel eble pli
da aliaj homoj, kaj en tio ĉi kuŝas la plej granda danĝero de tiu
ĉi malsano. Oni diras, ke tiu ĉi malsano infektis jam multajn urbojn
kaj landojn. Ĉu vi elpensis jam ian rimedon kontraŭ tiu ĉi malsano,
sinjoro doktoro?--Jes, respondis la kuracisto (kiu okaze mem estis
esperantisto), mi profunde esploris tiun ĉi malsanon kaj mi havas
kontraŭ gi tre efikan rimedon. La baciloj de tiu ĉi malsano portas
sin en la radioj de la suno, kaj en mallumo ili ne povas vivi; tial la
plej bona rimedo kontraŭ la esperantismo estas : sidi ĉiam en profunda
mallumo kaj allasi al si nenian radion de la suno. [P. K.]

   _Suboficiro._ Homoj, ĉiam kuraĝe kaj diligente, kaj vi ĉion
atingos! La ovo de Kolumbo ankaŭ ne estas metita en unu tago!

   _Ŝerca rifuzo._ La verkisto Gibeau, kiu ĉiam sin trovadis en mona
embaraso, skribis unu fojon al la ĉefo de la konata fabriko de ĉampano
Roederer leteron kun la sekvanta enhavo : "Sinjoro! Mi ne havas eĉ
unu centimon kaj mi adoras la ĉampanon. Estu tiel bona kaj sendu al
mi korbon da boteloj de via dia trinkaĵo. Kun ĝi mi esperas forgesi
mian mizeron". Apenaŭ Roederer ricevis tiun ĉi leteron, li tuj sendis
la sekvantan respondon : "Via rimedo, por forgesi vian mizeron, nenion
taŭgas. La senĉesa kaj obstina prezentado de mia kalkulo rememorigus
vin ĉiuminute denove pri via malĝoja situacio."

   _Mi ne komprenas_, kiel oni povas plendi ĉiam pri la tro karaj
viandokostoj! Mi kaj mia familio estas kune dektri personoj, kaj tamen
sufiĉas por ni 1 1/2 funtoj da viando por tago. Mia edzino ne manĝas
ĝin, miaj naŭ infanoj ne ricevas ĝin kaj la du servantinoj ne bezonas
ĝin. Jen en tia maniero la 1 1/2 funtoj tute sufiĉas por mi por la
tuta tago. [Dumpert].

   _Instruitulo kaj riĉulo._ Unu instruitulo entreprenis gravan
sciencan laboron, sed ne havis la rimedojn por ĝin efektivigi. Li
vizitas unu riĉulon kaj petas lin pri helpo. La riĉulo rifuzas, kaj
inter ili komenciĝas la sekvanta dialogo : _Riĉulo_ : Mirinde estas,
ke nur la instruituloj ĉiam venadas al la riĉuloj kaj ke la lastaj,
kontraŭe, neniam venas al la instruituloj.--_Instruitulo_ : Ĉar la
instruituloj komprenas, ke al ili mankas mono, sed neniam la riĉuloj
komprenas, ke al ili mankas scienco.--_Riĉulo_ : Kial do la riĉuloj
volonte oferas al blinduloj, lamuloj kaj similaj malfeliĉuloj, sed ne
amas helpi al malriĉaj instruituloj?--_Instruitulo_ : Ĉar ili timas,
ke fariĝi en la estonteco blindaj, lamaj k. t. p. ili povas iam mem,
sed fariĝi iam instruitaj ili neniam timas! [N. Kuŝnir.]

   _Demando._ Kiu en la XVII-a centjaro portis la plej grandan ĉapelon?
--Tiu, kiu havis la plej grandan kapon.

   _Kuraĝulo._ Sinjoro! krias unu maljuna fraŭlino el la vagono al unu
sinjoro, kiu volas tien eniri : tie ĉi estas la vagono por sinjorinoj!
--Ho! respondas la sinjoro, enirante kaj dismetante siajn pakaĵojn, mi
ne estas timemulo!

   _Memfarita homo_. Jes, miaj sinjoroj, predikas sinjoro A., trinkante
sian glason en gaja kolegaro, mia devizo ĉiam estis : "la homo mem
devas ĉion al si ellabori". Kiu mem al si helpas, al tiu ankaŭ Dio
helpas! La 50000 frankojn, kiujn mi posedas, neniu al mi donacis kaj
ankaŭ de neniu mi ilin heredis,--ne, mi mem ilin gajnis en la
loterio!

   _Malfeliĉa komercisto_. Juna homo, kiu en sia urbo havis nenian
okupon, venis Londonon, por serĉi helpon ĉe unu sia parenco. Tiu ĉi
lasta donis al li kelkan nombron da ĉapoj kaj konsilis al li stari
sur la strato kaj vendi ilin. Ĝoja, ke li nun povos iom perlabori, la
junulo prenis la ĉapojn kaj iris kun ili sur unu homplenan straton kaj
sidiĝis en unu oportuna anguleto. Vespere li revenas al la parenco, kaj
tiu ĉi demandas : Nu, ĉu vi multe vendis?--Ha, malgaje respondas la
junulo, eĉ unu ĉapon mi ne vendis!--Ĉu vi al neniu proponis? kion
do vi faris la tutan tagon?--Mi tenis la ĉapojn bone kaŝitajn en mia
korbo, por ke la polvo ilin ne malbonigu, sed proponi al iu mi ne trovis
okazon en la daŭro de la tuta tago, ĉar el la granda amaso da homoj,
kiuj pasis antaŭ mi, ĉiuj havis jam ĉapojn sur la kapoj.

   _Apetito_. Kial vi petas almozojn?--Ĉar mi volas manĝi, mia bona
sinjoro.--Kial do vi ne laboras?--Ha, kiam mi laboras, mi ankoraŭ
pli volas manĝi.

   _Niatempa amo_. Mi vin amas . . .--Sed mi estas malriĉa.--
Pardonu, vi ne lasis min elparoli ĝis la fino . . . mi amas vin ne
tiel, por edziĝi je vi . . .--Ha, ha, ha! mi volis nur elprovi vin,
mi havas grandegan kapitalon!--Pardonu, vi tamen ne lasis min fini; mi
amas vin ne tiel, por edziĝi je vi pro via mono.

   _Zorgo._ Vi estas tiel malgaja, al vi kredeble faras zorgojn viaj
kreditoroj?--Jes, miaj kreditoroj _estontaj_, ĉar mi ĉiam zorgas, de
kiu mi nun povos ankoraŭ prunti.

   _Proceso._ En unu societo oni demandis pentriston, kiel oni povas la
plej reliefe prezenti du procesantojn, el kiuj unu gajnis la proceson
kaj la dua ĝin perdis.--Mi pentrus la unuan en ĉemizo kaj la duan
nuda, respondis la pentristo.

   _El la pasintaj tempoj._ La imperiestro Paŭlo ordonis, ke ĉiuj
preterveturantaj sur la strato, renkontante lin, eliru el la kaleŝo
kaj donu al li la reĝan honoron per saluto. Escepto ne estis farita
ankaŭ por sinjorinoj. Unu fojon la imperiestro rajdis promene sur la
strato en kota tago. Sur la strato montriĝas rapide veturanta kaleŝo,
en kiu sidas elegante vestita sinjorino. Venante preter la imperiestro,
la veturigisto haltigas la ĉevalojn, kaj la sinjorino rapide elrampas
el la kaleŝo. La imperiestro, domaĝante ŝian riĉan veston, ekkriis :
"sidiĝu!" La sinjorino ektimigita rapidas plenumi la ordonon kaj
momente sidiĝas . . . sur la koton de la strato. Paŭlo rapide desaltis
de la ĉevalo, alkuris al la sinjorino kaj, preninte ŝin sub la brakon,
alkondukis kaj sidigis ŝin en la kaleŝon. Oni diras, ke al sia ordono
la imperiestro poste faris rimarkon, ke virinoj estas liberaj de tia
donado de honoro. [M. Solovjev.]

   _Brava vojaĝisto._ Vojaĝisto, rakontante kelkajn el siaj aventuroj,
diris al la societo, ke li kaj lia servanto kurigis 50 sovaĝajn
arabojn; kaj kiam tio ĉi ekscitis miron, li aldonis, ke ĝi ne
estas mirinda, "ĉar, li diris, ni eniris, kaj ili kuris post ni."
[B. G. Jonson.]

   _Du tajloroj._ Barono N., reveninte hejmen de sia somera veturado en
diversaj landoj, venigis kun si kelkajn metrojn da ŝtofo por surtuto.
La ŝtofo estis la plej kara, kiun li povis trovi en kompetentaj
magazenoj, kaj kompreneble ĝi estis bonspeca kaj belkolora. Kiam la
barono elripozis de la vojaĝo, kiun oni en tiu tempo faradis per
ĉevaloj, li vokis sian konatan tajloron, por kudri la surtuton. Tiu ĉi
mezuris la longecon kaj dikecon de la barono, mezuris la ŝtofon, signis
per kreto unu fojon kaj duan kaj fine, kvazaŭ bedaŭrante, diris :--
Via barona moŝto! el tiu ĉi ŝtofo surtuto ne povas esti eltranĉita,
ĉar por gi malsufiĉas ankoraŭ unu metro. . . . La barono, kiu sciis,
ke la ŝtofo estas venigita de malproksime kaj aĉeti de ĝi ankoraŭ
metron estas preskaŭ io neebla, ĉagreniĝis. Post kelkaj tagoj li
ekpensis kaj vokis alian, novan tajloron kaj montris al li la ŝtofon.
Tiu ĉi pripensis, mezuris kaj fine li promesis ellabori oportunan
surtuton. Kelkaj tagoj pasis, kaj la tajloro efektive plenumis sian
vorton : li alportis pretan surtuton sufiĉe vastan kaj tiel longan, ke
li devis ankoraŭ subtranĉi. Kun mirego la barono vestis la surtuton,
kaj ĝoja li bone rekompencis la tajloron, kiu iris domen. Post kelkaj
semajnoj, en unu tago de festo, la barono, promenante sur la strato,
vidis knabon, havantan la aĝon de ĉirkaŭ sep jaroj, kiu portis
manteleton el tia sama ŝtofo, kiel lia surtuto. Li ekkoleris, sed lia
miro estis pli granda, ol la kolero. Demandinte, kies estas tiu ĉi
knabo, li sciiĝis, ke li estas filo de la tajloro, kiu kudris lian
surtuton. Veninte domen li sendis voki tiun ĉi tajloron. Tiu ĉi venis,
kaj la barono diris al li :--Ke vi ŝtelis pecon da ŝtofo kaj ke
vi faris al via filo veston el tiu sama ŝtofo, kiel mia surtuto, mi
pardonas al vi; sed diru al mi : mi ja vidas, ke de mia ŝtofo ankoraŭ
restis, kial do mia konata tajloro, kiu bone komprenas sian laboron,
diris, ke neniel ĝi povas esti sufiĉa por surtuto? La tajloro
rediris :--Tute simple, via barona moŝto! ĉar lia filo havas jam
la aĝon de dekdu jaroj." [E. Neŭmark.]

   _La juĝisto de Reading._ El la anekdotoj, kiuj rakontas pri Henriko
VIII de Anglujo, estas nenia, kiu montrus lin de aminda flanko; sed
nenia estas tiel karakteriza, kiel la sekvanta. La reĝo unu tagon sur
la ĉaso perdis la vojon kaj venis ĉirkaŭ tagmezo en la vilaĝon
Reading. Malsata li iris al la juĝisto kaj petis manĝon kaj trinkon.
La juĝisto, kiu prenis lin por simpla gvardiano, akceptis lin kore
kaj donis al li sur la tablon bovan langon kaj kruĉon da biero. La
reĝo manĝis kun apetito, kaj la mastro amike rimarkis :--Mi donus
cent funtojn da sterlingoj, se bova lango povus havi por mi tian bonan
guston kiel por vi. Post paso de unu semajno la juĝisto estis vokita
Londonon kaj metita en malliberejon. En daŭro de ok tagoj li ricevadis
nur panon kaj akvon, fine la naŭan tagon oni donas al li langon de
bovo kaj kruĉon da biero. La malliberulo esprimas sian miron; sed la
gardisto de la malliberejo restas muta por ĉiuj liaj demandoj. Tiel
la juĝisto, ne ricevinte klarigon, komencas manĝi la langon de bovo,
kiu efektive havas por li tre bonan guston. Subite pordo malfermiĝas,
kaj la reĝo eniras.--Mi estis via kuracisto, diras Henriko VIII al
la surprizita juĝisto; mi sanigis vian malfortan stomakon. Pagu al mi
sekve mian honorarion de cent funtoj da sterlingoj, kiun vi mem difinis,
alie vi restos tie ĉi la tutan vivon. La juĝisto pagis kaj forlasis
Londonon. Kion li pensis pri la dankemeco de la reĝo, la historio al ni
ne rakontas.

   _Malgrandruso kaj soldato._ Oni diras, ke la soldatoj estas saĝaj
homoj--rakontas malgrandrusa vilaĝano, veninta el Kievo, kien li
iris preĝi, al siaj kunvilaĝanoj--sed tio ĉi estas mensogo; jen
mi donos al vi ekzemplon. Unu fojon mi iras en Kievo sur la strato;
ekvidinte tre altan domon, mi levis la kapon, rigardante ĝian supron.
--Kion vi rigardas, hundinido? ekkriis alsaltinta al mi soldato.--Mi
kalkulas la korvojn, kiuj staras sur la tegmento, mi timege respondis,
kaptante la ĉapon en la manon.--Kiom do vi kunkalkulis, hundinido?
li denove ekkriis.--Dek tri, mi respondis.--Pagu do tuj dek tri
rublojn, hundinido, ĉar, se vi ne pagos, mi tuj vin transdonos al la
guberniestro, li kolere ekkriis. Mi estis ĝoja liberiĝi de li kun tia
malgranda sumo, kaj, paginte, mi forkuris, eĉ ne rerigardante posten.
Sed vi pensas, ke mi kunkalkulis nur dek tri korvojn? ho, ho, mi trompis
la soldaton : mi kunkalkulis pli ol kvardek korvojn kaj pagis nur dek
tri rublojn! [N. Kuŝnir.]

   _Tranĉanta komplimento._ A : Kiel plaĉas al vi mia versaĵo? Ne
vere, feliĉa ideo?--B : Jes, jes, la ideo estas jam per tio feliĉa,
ke ĝi _elsaltis_ el via kapo.

   _El la historio._ A : Kial Hanibalo iris trans la Alpojn?--B : Ĉar
tiam la tunelo ne estis ankoraŭ preta.

   _En la juĝejo._ _Juĝanto_ : Kiel oni vidas el la preparaj aktoj, la
ŝtelado estas via _profesio_!--_Juĝato_ : Kion do vi volas, sinjoro
juĝanto, ke mi ŝteladu por _plezuro_?

   _Telegrama stilo._ Juna edzino naskis filinon. La edzo volis sciigi
la patron de sia edzino pri tiu ĉi fakto, aldonante, ke la fakto havis
lokon en la sepa horo matene kaj ke poste per letero li skribos pli
detale. Li telegrafas : "Hodiaŭ matene sepa filino naskita. Poste pli."

   _La pafanto._ _Leŭtenanto_ : Ni supozu, ke la malamiko staras tie
ĉi antaŭ la arbo. Laŭ la komando "tri" vi ekpafos sur la arbon. Sekve
atentu : unu--du--tri! . . . Ha, mallerta urso, vi pafis ja _preter_
la arbon!--_Rekruto_ : Nu, kion do ĝi malutilas, sinjoro leŭtenanto?
Kiam la malamiko efektive venos, tiam ja certe ne ĉiuj staros _antaŭ_
la arbo, kelkaj staros ankaŭ _apud_ la arbo!

   _Verkistino_ :--Ha, kara Julio, se mia artikolo "Kontraŭ la
ornamiĝamo de la virinoj" estos presita, tiam mi por la honorario tuj
aĉetos al mi pluŝan matenveston kun pelta ĉirkaŭkudro.

   _Juna mastrino_ (aranĝante kun la kuiristino la manĝotabelon
por vespera kolektiĝo) : Por la dua manĝo ni prenos angilon!--
_Kuiristino_ : Kiom vi ordonas, ke mi prenu, sinjorino?--_Mastrino_ :
Mi pensas, ke estos sufiĉe ĉirkaŭ dek metroj!

   _Mastrino_ (invitante la gaston manĝi) :--Mi petas, prenu! Estu
tute kiel dome; mi amas, ke miaj gastoj estu dome!

   _Fraŭlino_ : Vidu, estimata sinjorino, tio ĉi estas ĉio, kion
ni volas! Ne vere, nun vi jam scias, kio estas la tiel nomata virina
demando?--_Sinjorino_ : Mi konas nur unu virinan demandon, kaj tiu ĉi
estas : ĉu li jam estas edzigita?

   _Raporto._ En Londono unu krimulo devis esti mortigita. Antaŭ
sia morto li malsaniĝis kaj oni lin sendis en la malsanulejon. Post
unu semajno la ĉefa kuracisto skribis al la juĝejo : "La arestito
N. saniĝis, kaj oni povas lin mortigi sen malutilo por lia sano."
[S. B-n.]

   _La ŝuldo._ La malgranda Nikoĉjo, promenante kun sia patrino sur
la bordo de rivero, per nesingardo tien enfalis. Unu junulo, vidinte
tion ĉi, kuraĝe sin ĵetis en la akvon kaj eltiris la knabon. La
patrino dankas la savinton :--Ha, sinjoro! . . . mi ne scias, kiel vin
danki! . . . vi savis mian fileton! . . .--Ho, sinjorino, li rediris,
ĝi ne estas inda je danko, ĝi estas ŝuldo de ĉiu.--Ha, kion vi
diras! . . . Ĉu vi estos tiel bona ankaŭ eltiri lian pajlan ĉapon?
Jen ĝi naĝas. [Malgranda poeteto.]

   _Konjektemeco_. En la pafado unu soldato memvolulo neniel povis
trafi la celon. La oficiro prenas lian pafilon kaj, rigardante lin kun
riproĉo, diras :--Nu, vi estus trafema pafisto! La oficiro ekcelas.
Paf! . . . maltrafo.--Jen kiel vi pafas! Li ekcelas la duan fojon--
paf! . . . denove maltrafo.--Jen kiel vi pafas! La oficiro ekcelas la
trian fojon--paf! li trafis.--Tiel oni devas pafi, diras la oficiro,
redonante la pafilon. [Malgranda poeteto.]

   _Advokato kaj kuracisto_ disputis pri tio, kiu el ili staras pli
alte. Oni demandis tiam la poeton Piron'on kaj petis lin solvi la
disputon.--La fripono iras ĉiam antaŭe, kaj la ekzekutisto lin
sekvas, estis la respondo.

   _Jonathan Swift kaj la servanto_. La glora aŭtoro de la "Vojaĝoj
de Gullivero" estis granda amanto de pleŭronektoj (speco de fiŝoj
= germana "Steinbutte"). Tion ĉi sciis lia adoranto kaj bonfaranto,
lordo Temple, kiu ofte sendadis al li grandajn fiŝojn de tiu ĉi speco.
La satiristo ĉiam kun plezuro ilin akceptadis, sed al la alportanta
servanto li neniam donadis trinkmonon. Tio ĉi kolerigis la servanton,
kaj, kiam li unu fojon denove devis iri al Swift, por alporti al li
grandan pleŭronekton, li montris sian nekontentecon iom maldelikate.
Tuj Swift leviĝis, sidigis la servanton sur sian seĝon kaj diris :
--Mia amiko, vi ne scias, kiel oni devas plenumi komision; mi montros
ĝin al vi. Swift prenis la pleŭronekton kaj alpaŝis malrapide kaj
respektege al la servanto.--Mia sinjoro, li diris, salutas vin kaj
petas vin, sinjoro Dekano, akcepti tiun ĉi malgrandan donacon. Nun
la servanto sin levis kaj respondis :--Mi petas tre kore danki vian
sinjoron. Kun tiuj ĉi vortoj li metis la manon en la poŝon, eltiris
duonon da krono kaj premis ĝin al Jonathan Swift en la manon.--
Goddam! ekkriis tiu ĉi, vi estas pli saĝa, ol mi pensis. Mi rimarkos
al mi la instruon kaj jam pli ne forgesos pri la trinkmono.

   _Kiam Swift_ prenadis novajn servantinojn, li ĉiam diradis al ili,
ke ili en lia domo devas antaŭ ĉio observadi du aferojn : unue,
fermi post si la pordon, kiam ili venas en ĉambron, kaj due--denove
fermi la pordon, kiam ili eliras. Unu fojon unu servantino petis de
li la permeson iri al la festo de edziĝo de ŝia fratino.--Tre
volonte, diris Swift, mi eĉ donos al vi ĉevalon kaj servanton por
akompani, kaj vi povas ambaŭ kune veturi. Tute ekster si de ĝojo,
la servantino, elirante, lasis la pordon ne fermita. Kvaronon da horo
post ilia forveturo Swift ordonis seli alian ĉevalon kaj sendis sur
ĝi rapide alian servanton kun la ordono revenigi ilin. Tiu ĉi trovis
ilin en la mezo de vojo, kaj ĉu ili volis aŭ ne--ili devis veturi
returne. Tute depremita, la knabino eniris en la ĉambron de sia sinjoro
kaj demandis, kion li ordonos.--Nenion pli ol nur ke vi fermu post vi
la pordon, li diris kaj lasis ŝin post tio ĉi denove forveturi.

   _Ĉe tagmanĝo_.--Mirinde! mi neniam povas manĝi bonan pecon da
meleagro . . .--Kial do? ĉu vi havas tian strangan stomakon?--Ne,
sed ĉar mia edzino ĝin ĉiam formanĝas.

   _En klubo_.--Pardonu, sinjoro, ĉu ne kun sinjoro Fredo mi havas la
honoron paroli?--Ne.--Mi tiel ankaŭ tuj pensis al mi! Vi ne estas
eĉ simila je sinjoro Fredo.

   _Instruita mimikisto_. En la tempo de la servuta rajto S. Peterburgon
alveturis unu instruita mimikisto, kiu publike anoncis, ke li povas per
diversaj signoj de manoj paroladi ne sole pri ordinaraj objektoj de la
ĉiutaga vivo, sed eĉ pri objektoj de filozofio, kaj li fanfaronis,
ke neniu povos kun li eĉ iom interparoli. En tiu sama tempo en
S. Peterburgo estis iu bienhavanto kun sia servutulo. Eksciinte pri la
anonco de la mimikisto, la bienhavanto sendis al li sian servanton,
al kiu li ordonis nepre paroli kun la mimikisto. Tiu venis.--Ĉu vi
efektive povas libere paroli per mimiko? oni demandis la vilaĝanon.
--Mi eĉ ne scias, kio ĝi estas "per mimiko", li respondis. Je tiu
ĉi respondo ĉiuj multe ridis, tamen oni klarigis al la vilaĝano, ke
"paroli per mimiko" estas tio sama, kio "paroli per signoj de manoj".--
Ha, mi komprenas! diris la vilaĝano, per manoj . . . per manoj mi povas
paroli tre bone : mi tiel ofte parolas, ĉar mi havas mutan fraton.
--Kiam la instruitulo eksciis, kun kiu li devos paroli per mimiko,
li forte ekridis kaj antaŭ atestantoj promesis doni al la vilaĝano
tricent rublojn, se li efektive povos klariĝadi per mimiko aŭ almenaŭ
ion kompreni el tio, kion li, instruitulo, al li parolos; tiun ĉi
promeson la instruitulo konsentis eĉ doni per skribo. La bienhavanto,
al kiu apartenis la nova mimikisto, ankaŭ promesis doni al li plenan
liberon kaj dudek orajn monerojn, se li kompreniĝos kun la instruitulo
per mimiko.--Sed se vi ne povos interparoli, vi ricevos dudek kvin
bastonojn, aldonis la bienhavanto, ĉu vi volas aŭ ne?--Jes, mi
konsentas kun plezuro, respondis la vilaĝano. Kaj jen en difinita
horo la du mimikistoj eniris en la salonon kaj sidiĝis unu kontraŭ
la dua. Tie ĉi ankaŭ sidis multegaj atestantoj, kun sciemo atendante
la interesan paroladon. La instruitulo komencis la unua. Dezirante
provi la scion de la vilaĝano, li montris al li unu fingron (tio ĉi
en la mimiko de la instruitulo devis signifi : "Dio estas unu"). La
vilaĝano, respondante, montris du fingrojn. La instruitulo ekmiris, sed
li pensis, ke tio ĉi estas simpla okazeco. Li montris al la vilaĝano
manplaton (signo de regno); la vilaĝano tuj montris al li pugnon.
La instruitulo kaj ĉiuj alestantoj estis tre mirigitaj, precipe la
instruitulo. Li ruĝiĝis de ĉagreno kaj kun kolero li montris supren
kaj malsupren (tio ĉi signifas : "Dio estas en la ĉielo kaj sur la
tero"). Ĉiuj ekrigardis la vilaĝanon. Li en tiu sama minuto eltiris
antaŭen la manojn kaj faris signon, kvazaŭ li ion trenas. Ĉiuj
estis senfine mirigitaj, la instruitulo eĉ eksaltis; li sentis sin
mortigita! Li rapide elprenis el la poŝo monujon kaj tuj elkalkulis
al la vilaĝano tricent rublojn, kiujn lia kunparolanto prenis kaj
trankvile kaŝis en sian poŝon. Neniu komprenis, pri kio parolis la
mimikistoj, kaj tial oni decidis demandi aparte la instruitulon kaj
la vilaĝanon, pri kio ili interparolis. Antaŭe estis forigita la
vilaĝano. Tre ekinteresitaj, la alestantoj kun sciemo kaj malpacienco
atendis, kion diros la instruitulo. Tiu ĉi rapidis trankviligi ilian
malpaciencon :--Mi neniam ankoraŭ renkontis homon, kiu povus tiel
libere klariĝi per mimiko! Mi mem tre ofte pensas, antaŭ ol mi ion
diras, kvankam mi lernis tiun ĉi malfacilan sciencon preskaŭ tridek
jarojn! Tio ĉi estas tre mirinda! simpla, tute ne instruita vilaĝano,
kaj tiel libere respondas per mimiko tiajn pure filozofiajn demandojn!
Tre mirinde, tre mirinde!--Sed diru do al ni, sinjoro, pri kio vi
interparolis?--Vidu, sinjoroj : unue, en la komenco de la parolado,
mi diris al la vilaĝano, ke Dio estas unu. Li al mi respondis, ke Dio
estas kvankam unu, sed Li tamen estas duobla, ĉar Li estas samtempe Dio
kaj homo. Tiun ĉi ideon la vilaĝano esprimis per signo de du fingroj.
Mi pensis, ke li okaze respondis al mi vere. Tial mi ŝanĝis la temon
de la parolado, kaj mi montris al li manplaton, esprimante per tiu ĉi
signo, ke Rusujo estas bonkonstruita regno,--kaj li respondis al mi,
ke Rusujo estas regno unupotenca kaj estas sub la sceptro de Imperiestro
(pugno signifas sceptron). Tiam mi ree min turnis al la unua temo, kaj
montrinte supren kaj malsupren, mi diris per tiu ĉi signo, ke Dio estas
en la ĉielo kaj sur la tero; kaj li flnis mian penson, dirante, ke Dio
estas ĉie. Ĉio tio ĉi min konvinkis, ke tiu ĉi simpla vilaĝano, tiu
ĉi malklerulo, tute libere povas paroli per mimiko, kaj mi antaŭ li
min klinas.--Oni vokis la vilaĝanon kaj ankaŭ lin petis rakonti, pri
kio li parolis kun la instruitulo. "Ni preskaŭ nenion parolis, diris la
vilaĝano; ni nur minacis unu al la dua : li al mi, kaj mi al li. Mi,
estimataj sinjoroj, povas tute bone paroli per signoj de manoj, ĉar mi
havas mutan fraton, kun kiu mi ĉiam tiel interparolas. Tiu ĉi sinjoro
(li montris la mimikiston) montris al mi fingron, kaj mi tuj komprenis,
ke li volas al mi elpiki okulon; kaj mi respondis, ke mi povas elpiki
al li eĉ ambaŭ okulojn (du fingroj). La sinjoro kredeble ekkoleris
pro tiu ĉi respondo kaj diris al mi, ke li donos al mi survangon
(manplato); kaj mi respondis, ke mi mem preferas pugnon, kiu iafoje tre
bone efikas. Tiam la sinjoro, tute ekkolerinte kaj dezirante kredeble
min timigi, diris, ke li min supren levos kaj poste ĵetos al la tero.
Mi respondis al li, ke se li provus tion ĉi fari, mi prenus lin per
la haroj kaj trenus sur la planko. Tio ĉi estas ĉio, pri kio ni
parolis". En la salono eksonis laŭta ridego de ĉiuj alestantoj, kaj la
malfeliĉa instruita mimikisto tute ne sciis, kion fari : tre konfuzita,
li nur mordis la lipojn kaj silentis. En tiu ĉi sama tago li forveturis
el S. Peterburgo. [V. Devjatnin.]

   _Profesoro_ de zoologio N. tre ne amis, kiam la studentoj malfruis
al la komenco de la lekcio kaj tiam, interrompante sian legadon, li
ĉiam esprimadis sian malplezuron al la malfruinta studento. Unu fojon,
kiam la profesoro legis pri ĉevalo, eniris en la legejon iu malfruinta
studento. Al la miro de la studentoj, kontraŭ sia kutimo la profesoro
nenion diris al la studento kaj daŭrigis sian legadon. Fininte la
legadon pri ĉevalo, li diris :--Nun, sinjoroj, post la "ĉevalo"
ni transiru al la "azeno", kaj, turninte sin al la malfruinta, li
diris : Mi petas, sidiĝu.--Ne maltrankviligu vin, sinjoro profesoro,
respondis la studento, mi povas aŭskulti azenon ankaŭ starante.
[A. Gruenfeld.]

   _Inter bopatroj_. Ĉu vi estas kontenta je via nova bofilo?--Ho, ne
forte, mi faris tre malbonan elekton.--Per kio?--Vidu, mia kara, li
ne povas trinki, li ne scias ludi kartojn, kaj al ĉio li havas ankoraŭ
mirindan talenton de parolado.--Kion do vi volas? mi vin ne komprenas!
Tio ĉi estas ja ĉiuj nur tre bonaj ecoj!--Sed vidu : li ne povas
trinki kaj trinkas, li ne scias ludi kartojn kaj ludas; se li ne estus
granda parolanto, tiam mi sola scius, ke li estas malsaĝa,--nun la
tuta mondo tion ĉi scias.

   _Avarulo_, elirante el la preĝejo, kie la pastro parolis pri
bonfarado, diris :--La prediko tiel min tuŝis, ke mi mem estas preta
peti almozojn. [P. Koĉergov].

   _Gradeco de riproĉoj_. La ministro diris al la direktoro : La opero
iris tre bone, nur la ĥoroj lasis ion por deziri.--La direktoro
iras al la reĝisoro :--Sinjoro reĝisoro, mi havas kaŭzon esti
nekontenta je la ĥoro; mankas al ĝi energio; mirinde estus, se lia
ministra moŝto ne akceptus ĝin de malbona flanko. La reĝisoro iras
al la kapelestro :--Sinjoro kapelestro, mi devas diri al vi, ke la
ĥoroj estis hodiaŭ ekstreme malbonaj, tiel malbonaj, ke mi timis la
falon de la opero. Mi vin petas, observu, ke ĝi estonte iru pli bone.
La ministro severe punos. La kapelestro rapidas al la direktanto de
la ĥoroj.--La ĥoroj estis hodiaŭ absolute abomenaj. Unu rapidas,
alia restas, unu kantas tro alte, alia tro malalte, tute kiel strataj
buboj. La reĝisoro orde vin regalos kaj bone faros. La sekvantan tagon
la direktanto, alestante ĉe la provo de la ĥoranoj, diras :--Vi
kriegis hieraŭ kiel brutaro; estas honto kaj abomeno! Ĉu vi ne havas
orelojn, ne havas ideon pri takto, ke vi kantas kiel sovaĝuloj? Mi
miras, kial la kapelestro ne ĵetis al vi la notojn en la vizaĝojn kaj
ne forpelis ĉiujn al la diablo! Mi ripetas, vi kantis kiel brutaro, kaj
se tiel okazos ankoraŭ unu fojon, mi vin ĉiujn dispelos kiel bestojn!
[P. Koĉergov.]

   _Francisko I_, reĝo de Francujo vizitis la papon Leonon X. La reĝo,
mirigita de la lukso de la kortego de la papo, diris, ke laŭ la rakonto
de la biblio la religiaj kondukantoj vivis malriĉe kaj simple.--
Vero, respondis la papo, sed tio ĉi estis tiam, kiam la reĝoj paŝtis
brutarojn. [P. Koĉergov.]

   _Kion oni amas plej multe_? Havante unu jaron--sian nutristinon;
kvin jarojn--la patrineton; dek jarojn--la lernan libertempon;
dekses jarojn--la liberecon; dudek jarojn--sian amatinon; tridek
jarojn--sian edzinon; kvardek jarojn--siajn infanojn; sesdek jarojn
--sian oportunecon; en ĉiuj tempoj--sin mem. [K. O. S--m.]

   _Senkulpiĝo. Sinjorino_, forlasante sian servantinon : Jes, mi
bedaŭras, sed mi ne povas repreni el via serva libro mian ateston pri
via nepuremeco. Rigardu do mem ekzemple la malpuraĵon de muŝoj tie ĉi
en la angulo.--_Servantino_ : Tio ĉi ja estas ne mia kulpo! tiu ĉi
malpuraĵo jam estis, kiam mi antaŭ jaro komencis mian servadon ĉe vi.

   _La leĝisto_ : Despota urbestro ofendis unu urbanon. La urbano
rakontis sian malfeliĉon al unu el siaj konatoj, kiu pretendis, ke
li estas granda konanto de la leĝoj. Indigne ekkriis la konato :--
Kiel li kuraĝis tion ĉi fari! mi tuj iros al la urbestro kaj montros
al li, ke li ne konas la leĝojn, kaj mi devigos lin, ke li sur la
genuoj petu de vi pardonon! Ili ambaŭ iris al la urbestro; la leĝisto
eniris en la loĝejon, la ofendito jam preparadis sin, kiel li akceptos
la pardonpetantan urbestron, tamen li ne estis sufiĉe kuraĝa kaj
restis post la pordo. Post kelkaj minutoj la kuraĝulo eliras.--Nu,
kia rezultato? demandis la atendanta.--Ha, respondis la kuraĝulo,
mi tute ne atendis, ke li estos tia maldelikatulo! Prezentu al vi,
kiam mi komencis mian riproĉan parolon, li tuj volis doni al mi du
survangojn!--Kiel vi scias, ke li volis tion ĉi fari?--Se li ne
volus, li ja tion ĉi ne farus, kaj se li faris, tio ĉi ja montras
tute sendube, ke li tion ĉi volis.--Kaj vi silentis?--Enirinte
al li, mi forgesis lin bone titoli, kaj ekzistas leĝo, ke se oni iun
salutas per pli malalta titolo, ol li havas, li havas la rajton doni
al vi tri survangojn.--Sed vi ja ricevis nur du!--Ha, mi forgesis;
vidu, ekzistas leĝo, ke se la punata falas sur la teron, li jam pli da
survangoj ne devas ricevi.--Kial do vi ne falis sur la teron tuj post
la unua survango?--Ekzistas alia leĝo, ke tiel longe, kiel oni ĉe la
survangoj havas ankoraŭ la forton stari sur la piedoj, oni devas stari.
--Kaj kio estos kun mia ofendo?--Iru mem kaj provu ŝovi al li en la
manon kelkan sumon da mono, eble li al vi pardonos. Mi nenion kun li
povas fari, ĉar mi vidas, ke li mem scias ĉiujn leĝojn parkere kaj
havas ilin ĉiam sub la mano.

   _La inkujo_ : Knabo aĉetis boteleton da inko kaj rapidis domen. En
la mezo de la strato la inkujo elfalis el lia mano kaj rompiĝis kaj
la tuta inko elverŝiĝis sur la teron. Konfuzite la knabo staras kaj
malgaje rigardas la elverŝitan inkon.--Nu, kion vi staras, mia knabo?
diris unu preteriranto; vi jam elskribis la tutan inkon kaj nun vi povas
trankvilo iri domen!

   _Principo. Luigantino de ĉambro_ : Antaŭ ol vi enloĝiĝas en
mian ĉambron, mi devas al vi rimarki, ke mi amas, ke oni akurate pagu
la luan pagon.--_Studento_ : Tio ĉi estas ankaŭ mia principo; aŭ
akurate, aŭ tute ne!

   _Malbona memoro_. De kio vi havas tian embarasan mienon?--Ha,
prezentu al vi mian teruran situacion : mi petis hieraŭ fraŭlinon
Marion pri ŝia mano kaj mi ne memoras, kion ŝi al mi respondis : jes
aŭ ne. . . .

   _Neniom malhelpas_. Sinjoro venas domen laca kaj malsata. Lia
sesdekjara kuiristino donas al li la tagmanĝon, kiu estas preparita tre
malbone.--_Sinjoro_ : Aŭskultu, Antonino, diru al mi malkaŝe, kial
vi ne prenas oficon de nutristino? ĝi estas ja multe pli enspeza, ol la
ofico de kuiristino.--_Kuiristino_ : Ha, sinjoro, vi ŝercas! Kiel do
ĝi estus ebla? ĉu mi povus nun esti nutristino?--_Sinjoro_ : Neniom
malhelpas! Kuiristino vi ja ankaŭ tute ne povas esti kaj tamen estas!

   _Bonigo. Fianĉino_ : Diru, ĉu estas vero tio, kion mia patrino al
mi diris?--_Fianĉo_ : Kion do?--_Fianĉino_ : Ke vi edziĝas je
mi, ĉar mi poste havos grandan sumon da mono.--_Fianĉo_ : Sed mia
infano, kontraŭe! estus al mi eĉ pli agrable, se vi ĝin havus jam
nun.

   _Tro granda postulo_.--For! al sanaj kaj fortaj mi almozon ne
donas.--Kiel vi volas; pro viaj kelkaj centimoj mi al mi piedon ne
rompos.

   _Teruraj infanoj_ : Onklino parolas kun malgranda nevo, kiu ĵus
venis el la lernejo.--Nu, ĉu vi lernis aritmetikon?--Certe!--Kion
do vi lernis?--Deprenadon.--Aha! sekve se mi diros al vi, en kiu
jaro mi naskiĝis, ĉu vi povos diri, kian aĝon mi havas?--Oho! tiajn
grandajn nombrojn ni en la lernejo ankoraŭ ne lernis.

   _Mirindaĵo en la medicino_. En unu societo oni parolis pri medicino.
Unu el la alestantoj diris, ke la unua montrilo en la plej multaj
malsanoj estas la lango kaj se la lango estas kovrita, tio ĉi jam
montras, ke la homo ne estas sana.--Kaj tamen, rimarkis alia, mi konas
unu sinjorinon, kies lango ĉiam estas kovrita per tre dika tavolo da
ĉikanoj kaj kalumnioj kaj ŝi tamen estas tute sana.

   _Ne volonte. Juĝanto_ : Viaj respondoj estas ĉiuj fonditaj sur
plena vereco?--_Juĝato_ : Vorto post vorto, Via moŝto! ke mi mortu,
se mi iom mensogas!--_Juĝanto_ : Sekve vi estas preta ankaŭ ĵuri
pri ili?--_Juĝato_ : Hm . . . ne tre volonte, sinjoro.

   _Neprospera aludo_. Kara edzo, la kuracisto diras, ke mi bezonas min
distri, vidi aliajn vizaĝojn ĉirkaŭ mi . . .--Nu, en tia okazo mi
tuj forlasos vian servantaron kaj dungos aliajn.

   _Naive_ : La somerloĝo, kiun mi luigas, sin trovas, kiel vi vidas,
apud la arbaro mem. La odoron de la abioj vi havos ĉiam en la ĉambro.
Provu nur la odoron! Belega, ravanta! Kaj kiel saniga! Ĉu vi eble
havas iun malsanan je la brusto en via estimata familio?--Ne!--Ha,
efektiva domaĝo!

   _Malegala legado_. Patrineto, mi ricevis leteron de sinjoro Roberto,
li petas mian manon; ĉu vi permesas, ke mi ĝin donu al li?--Sinjoro
Roberto? Ho, mia naiva, ĉu vi bone komprenas la dezirojn de sinjoro
Roberto?--Legu do mem, patrineto, kion li skribas : "Fraŭlino, donacu
al mi vian manon! mi povas vivi nur por vi! Per floroj kaj baloj mi
plenigos vian tutan vivon! Kun via kiso mi iros al la fino de la mondo!"
--Ha, ha, ha! sed vi ja tute ne bone legis la leteron! Rigardu, kion li
skribas : Fraŭlino, donacu al mi vian monon! mi povas vivi nur per vi!
Per ploroj kaj batoj mi plenigos vian tutan vivon! Kun via kaso mi iros
al la fino de la mondo!"

   _Napoleono III kaj Benedetti._ Napoleono III ofte mokadis siajn
korteganojn. Tiel li diradis al Benedetti, lia konata ambasadoro, ke li
havas bovan vizaĝon.--Mi ne scias, Via Imperiestra Moŝto, respondis
unu fojon Benedetti al tiela ŝerco, ĉu mi efektive havas vizaĝon
de bovo, sed mi tre bone scias, ke mi multajn fojojn prezentadis vian
personon, kaj ĉiam kun tiu ĉi sama vizaĝo, kiun mi nun havas.
[I. Lojko.]

   _Neantaŭvidita respondo._ Unu provincano, veninte Romon, turnis
al si la atenton de ĉiuj per frapanta simileco kun la imperiestro
Aŭgusto. Tiu ĉi ordonis, ke oni alkonduku al li la similulon kaj,
rigardante lin atente, li diris :--Junulo, ĉu via patrino neniam
estis en Romo?--Ne, Sinjoro, respondis la provincano, sed mia patro
ofte tie ĉi estadis. [I. Lojko.]

   _Kulereto._ En bona restoracio estas granda amaso da homoj, kiuj
manĝas kaj trinkas. Apud du tabletoj, proksime de la enirejo, sidas
du sinjoroj : unu jam nejuna kun friponeta vizaĝo; antaŭ li sur la
tablo staras malplena glaseto kaj telero kun duono da pantranĉo kun
ŝinko; la dua--juna homo, dande vestista, videble ĵus sidiĝinta
apud la tableto; li detiris siajn ŝamajn gantojn kaj disbutonumas la
superveston. La nejuna sinjoro legas gazeton kaj de post ĝi li de
tempo al tempo ĉirkaŭrigardas la publikon.--Servanto! vokas la juna
dando : tason da kafo kaj pasteĉeton! Post kelkaj minutoj la servanto
alportis. La juna homo komencas trinki la kafon, rigardas ĉirkaŭen
sur ĉiuj flankoj kaj subite kaŝas la kulereton de sia kafo en la
poŝon. Tion ĉi rimarkis la maljuna sinjoro. Li vokas la servanton.
Tiu ĉi aperas.--Tason da kafo kaj pasteĉeton! La postulitaĵo
estas alportita. La sinjoro manĝas.--Se vi volas, mi montros al vi
ĵonglon, li diras al la servanto, alvokinte lin. La servanto ridetas.
--Rigardu : ĉu tio ĉi estas kulereto?--Jes, sinjoro.--Kie do
ĝi estas nun? demandis la sinjoro, rapide kaŝante la kulereton en
la poŝon.--En via poŝo.--Ne, ne en mia, sed en la poŝo de tiu
ĉi juna sinjoro. La servanto senvole returnas sin al la dando. Tiu
ĉi suprensaltas.--Volu, sinjoro, elpreni la kulereton el via poŝo,
turnas sin al li la nejuna homo. Vole-ne-vole la dando enŝovas la
manon en la poŝon kaj eltiras la kulereton.--Nu, vi estas vera
ĵonglisto, li rimarkas konfuzite.--Jes. Prenu por la kafo; la brando
estas pagita, diras la ĵonglisto, ĵetante moneron sur la tablon, kaj
foriĝas, akompanata per salutoj de la mirigita servanto kaj forportante
la kaŝitan kulereton. [I. Lojko.]

   _La poeto Pope._ La angla reĝo, vidinte unu fojon sur la strato
Pope'on, konatan poeton, sed ĝibulon, diris al sia sekvantaro :--Mi
volus scii, por kio taŭgas tiu ĉi hometo, kiu iras tiel malrekte. Pope
aŭdis tiujn ĉi vortojn kaj, turninte sin al la reĝo, li ekkriis : Por
igi vin rekte iradi. [I. Lojko.]

   _Frideriko la Granda_ amis disputojn kaj havis la kutimon fini ilin
per ekbato de piedo en la genuon de la kundisputanto. Unu fojon, havante
fortan deziron disputi, li demandis unu korteganon, kial li ne diras al
li sian veran opinion.--Estas maloportune, respondis tiu ĉi, diri
siajn opiniojn al reĝo, kiu havas tiajn fortikajn konvinkojn kaj tiajn
solidajn botojn. [N. B.]

   _Unu generalo_ demandis unu junan soldaton, ĉu estas sufiĉa por
li la porcio da pano, kiun li ĉiutage ricevas.--Jes, Via Generala
Moŝto.--Kaj eble io ankoraŭ restas?--Jes, Via Generala Moŝto.--
Kion do vi faras kun la restaĵo?--Mi ĝin formanĝas, Via Generala
Moŝto. [N. B.]

   _Rusa oficiro_, ricevinte de unu alilandulo elvokon al duelo,
sendis al li kiel sekundanton unu sian kolegon. Oni prezentas al li la
sekundanton de la kontraŭa flanko, malgrandan kaj tre dikan homon.
--Ĉu vi scias nian kutimon, demandis la lasta, ke se la batalantoj
maltrafas, la sekundantoj devas batali?--Mi konsentas, respondis
la oficiro.--Sed ĉu vi scias, daŭrigis la dika sekundanto, ke mi
je dudek kvin paŝoj trafas en kvinkopekan moneron?--Mi ne scias,
respondis la oficiro, ĉu mi trafos en tia interspaco en kvinkopekon,
sed en tian ventregon, kiel via, mi trafos sendube. [N. B.]

   _Malriĉa saĝulo_ tagmanĝis ĉe avara riĉulo. La avarulo forŝovis
la panon sur la tablo tiel malproksimen, ke la malriĉa gasto ne povis
ĝin atingi. Ne estante ankoraŭ kontenta de tio ĉi kaj volante pli
ĉagreni sian gaston, la avarulo turnis sin al li :--Mi aŭdis, ke vi
estas tre saĝa homo, sed mi vidas, ke vi estas nelaborema : vi volas,
ke aliaj laboru, dum vi mem sidas sur ili kiel parazito kaj manĝas kaj
vestas vin per fremda kosto. Se, kontraŭe, vi estus laborema, vi povus
fariĝi io, ekzemple ĉe mi kaj miaj komercoj.--Ne, mia bonfarema,
respondis la saĝulo, kontraŭe : mi volus io fariĝi ĉe vi, sed vi
ne permesas al mi. . . .--Klarigu vin, diris la avarulo, ĉar mi vin
ne komprenas.--Tute simple, kun sarkasma rideto sur la lipoj respondis
la saĝulo : mi volis ĉe vi fariĝi sata, sed vi ne permesas al mi.
[N. Kuŝnir.]

   _Kontraŭ la germana leĝo pri la drinkemeco_ kelkaj gajaj filoj de
la Marburga universitato en unu nokto faris al si la plezuron skribi
per kreto sur la nigra tabulo de la universitata domo la sekvantan
sentencon :--Kiu bone drinkas, tiu bone dormas; kiu bone dormas, tiu
ne pekas; kiu ne pekas, estas bona homo; sekve : kiu bone drinkas, estas
bona homo! Kian grandegan gajecon tiu ĉi sentenco la sekvantan matenon
elvokis ĉe la studentoj, oni facile povas al si prezenti. [K. Huebert.]

   _Oni demandis_ la filozofon Malebranche pri la kaŭzo de la suferoj
de la bestoj.--Ke la homoj suferas, tio ĉi estas komprenebla : Adamo
manĝis la malpermesitan frukton; sed por kio suferas la bestoj?--Eble
ili manĝis malpermesitan fojnon, respondis Malebranche. [N. B.]

   _Jubilea telegramo._ Mallongan tempon post la 25-jara jubileo
de la tago de apero de "Guberniaj Skizoj" de la rusa satiristo
Ŝĉedrin-Saltikov havis lokon la ĉiujara kolega tagmanĝo de la
studentoj de la N...a universitato. Unu el la alestantoj proponis,
ke oni esprimu al la talenta satiristo la studentan gratulon je la
pasinta jubileo. Lia ideo estis unuvoĉe akceptita kaj tuj estis
kunmetita telegramo kun konvena teksto kaj kun la komuna subskribo :
"Ĉiujare-tagmanĝantaj studentoj." Post unu horo de Ŝĉedrin venis
respondo : "Dankas! Ĉiutage tagmanĝanta Ŝĉedrin."

   _Fortaj konvinkoj._ Kiam Napoleono I forlasis la insulon Elbo kaj
aliradis al Parizo, la Pariza gazeto "Moniteur" per la sekvantaj
esprimoj sciigis pri tio ĉi siajn legantojn : (tago 1) : _La malbenita
hommanĝanto_ eliris el sia nesto; (tago 2) : _La korsika diablo_
forlasis la ŝipon en la golfo Ĵuano; (tago 3) : _La tigro_ alvenis al
Gano; (tago 4) : _La monstro_ pasigis la nokton en Grenoblo; (tago 5) :
_La tirano_ trairis tra Liono; (tago 6) : _La uzurpatoron_ oni vidis
en 60 mejloj de la ĉefurbo; (tago 7) : _Napoleono_ estos morgaŭ apud
niaj fortikaĵoj; (tago 8) : _La imperiestro_ venis al Fonteneblo; (tago
9) : _Lia Imperiestra Moŝto_ enpaŝis hieraŭ en la palacon Tuilerian,
ĉirkaŭita de siaj fidelaj regatoj.

   _Inter geedzoj._--La diablo prenu tian ordon! ĉiun fojon, kiam mi
volas vesti novan ĉemizon, ĝi ĉiam estas sen butonoj!--Kiel vi ne
hontas, grandaĝa viro, tiel brui pro kelkaj mankantaj butonoj! Rigardu
la infanojn : ĉe ili la tutaj vestoj estas disŝiritaj, kaj ili ne
diras eĉ unu vorton.

   _Solvita problemo._ Unu fojon la glora Buffon invitis al tagmanĝo
kelkajn aliajn naturistojn. Post la tagmanĝo la societo deiris en
la ĝardenon. Estis ankoraŭ sufiĉe varmege, malgraŭ ke la suno
staris jam sufiĉe malalte. En la ĝardeno turnis sur sin la atenton
staranta sur postumento vitra globo, kion oni ofte vidas en ĝardenoj.
Iu, metinte sur ĝin la manon, trovis, ke per ia strangeco ĝi estas
sur la ombra flanko multe pli varma, ol sur la suna. Li tuj komunikis
sian eltrovon al sia najbaro. Unu post la alia ĉiuj komencis metadi
la manojn sur la globon kaj trovis, ke la dirita estas vero. Ĉiuj
kolektiĝis ĉirkaŭ la vitra globo, kaj komenciĝis alte scienca
interparolo; ĉiu, por klarigi la fenomenon, elpensis sian teorion : unu
supozis engluton de la radioj de varmeco, alia montris la liberiĝon
de kaŝita varmelemento, tria klarigis ĉion per rebato de la radioj.
Kion unu ne sciis, tion plenigis la alia, kaj fine, apogante sin sur la
leĝoj de la naturo, ili venis al la konkludo, ke la apero estas tute
natura kaj ke alie ne povas esti. Buffon, kiu ne volis ankoraŭ esprimi
sian opinion pri tiu ĉi apero, alvokis la ĝardeniston kaj demandis :
--Nu, mia kara, diru, kial la globo sur la ombra flanko estas pli
varma, ol sur la flanko turnita al la suno?--Kial? respondis la
ĝardenisto, tial, ĉar mi ĵus turnis la globon, por ke tiu ĝia flanko
ne tro varmiĝu. [M. Solovjev.]

   _Unu virino_ plendis al kapitano, ke ŝi estas ĉirkaŭrabita de liaj
soldatoj.--Ĉu ili ĉion forportis? demandis la kapitano.--Ne, ili
restigis ion.--Nu, sekve tio ĉi ne estis miaj soldatoj; miaj prenas
ĉion.

   _La imperiestrino Katerino_ sonoras kaj neniu el ŝiaj servantoj
venas. Ŝi iras el la kabineto en la vestejon kaj pli malproksimen, kaj
fine en unu el la lastaj ĉambroj ŝi vidas, ke la hejtisto fervore
ligas maldikan pakaĵon. Ekvidinte la imperiestrinon, li paliĝis kaj
ĵetis sin antaŭ ŝi sur la genuojn.--Kio estas? ŝi demandis.--
Pardonu min, Via Imperiestra Moŝto!--Kion do vi faris?--Jen, kara
reĝino, mia valizo estas plena de diversaj bonaj objektoj el la palaco
de Via Moŝto. Tie ĉi sin trovas rostaĵo, kukaĵo, kelkaj boteletoj
da biero kaj kelkaj funtoj da bombonoj por miaj infanetoj. Mi deĵoris
mian semajnon, kaj nun mi iras hejmen,--Tra kie do vi volas eliri?--
Jen tie, per tiu ŝtuparo.--Ne, tie ne iru; tie eble renkontos vin la
ĉefo de la palaco; kaj mi timas, ke tiam viaj infanoj nenion ricevos.
Prenu do vian pakaĵon kaj iru post mi. Ŝi elkodukis lin tra la salonoj
sur alian ŝtuparon kaj, malferminte mem la pordon, diris :--Nu, nun
iru kun Dio.

   _La advokato de ratoj_. Chassie, unu el la plej gloraj juristoj de
Francujo kaj poste prezidanto de la parlamento en la Provenco, fondis
sian gloron per tio, ke li en la jaro 1522 elpaŝis kiel advokato de
ratoj. Oni devas scii, ke en la fino de la mezaj centjaroj regis la
malsaĝo, ke la reĝa prokuroro eĉ bestojn tiradis al juĝo. Tio
ĉi havis lokon kun la ratoj en la dirita jaro; ili estis invititaj
al la juĝejo, por pravigi sin kontraŭ la plendoj, levitaj kontraŭ
ili. Kompreneble ili ne venis, kaj ĉiu pensis, ke oni juĝos ilin en
foresto, kiam subite Chassie aperis kiel ilia defendanto kaj diris, ke
liaj klientoj ne estis invititaj en leĝa ordo.--Kaj kiel oni tion ĉi
povas fari? demandis la prokuroro; kaj kun ŝajna seriozeco la advokato
respondis :--Oni albatu la inviton al la pordoj de la preĝejoj, sed
oni forgesu nenian lokon, oni ankaŭ enŝlosu ie la katojn, la terurajn
malamikojn de miaj klientoj, por ke la vojoj fariĝu liberaj, kaj oni
bone klarigu al la katoj, ke ili estos severe punataj, se ili malgraŭ
la malpermeso pekos kontraŭ la libereco de la vojoj.--Tio ĉi estas
ja neebla, ekkriis la prokuroro.--En tia okazo mi esprimas proteston
kontraŭ ĉia farita juĝa decido, respondis Chassie kaj forlasis
triumfe la salonon de juĝo. De tiu momento lia gloro estis fondita; la
tuta Francujo penadis en okazo de bezono ricevi lin kiel advokaton.

   _Sur balo._--Invitu al valso tiun fraŭlinon, kiun vi tie vidas.--
Kun granda plezuro, fraŭlino! Tio ĉi estas kredeble via amikino?--
Ne, kontraŭe, sinjoro : tio ĉi estas mia plej granda malamikino, kaj
vi almenaŭ plene batos al ŝi la piedojn.

   _Mirindaĵoj._ Okaze kunvenis kvar sinjoroj, grandaj majstroj kaj
amantoj de mensogado. Longan tempon ili sidis silente, fine unu diras :
--Ĉu vi aŭdis, kian sukceson havis Aramburo? Mi mem vidis, ke en la
teatro estis tiel malvaste, ke oni ne povis aplaŭdi en horizontala
direkto, sed aplaŭdis en vertikala.--Tre povas esti, diris la dua;
kaj mi unu fojon estis en teatro, kaj prezentu al vi, tie estis tiel
plenege, ke oni ne povis ridi en horizontala direkto, sed ridis en
vertikala. . . .--Ĉio ĉi estas malvera, diris la tria; sed jen mi,
kiam mi estis en Afriko, vidis negron tiel nigran, ke oni bezonis, por
lin rigardi, ekbruligi kandelon.--Nu, tio ĉi ankaŭ estas malvera,
diris la kvara; sed jen mi, kiam mi estis en Anglujo, mi vidis tiel
maldikan fraŭlinon, ke ŝi bezonis du fojojn eniri la ĉambron, por ke
oni povu ŝin rimarki. [M. Solovjev.]

   _Severa bibliotekisto._ Ĉiu el la regimentoj, kiuj staras en Parizo,
posedas propran bibliotekon, kies gardisto estas ordinare ia maljuna
suboficiro, kiu estas multe pli kompetenta en aferoj militaj, ol en
literaturo. Unu leŭtenanto de la maristaro sendis unu fojon en tian
bibliotekon sian servanton kun la komisio, ke li alportu al li el la
biblioteko la 9-an volumon de la vortaro de Larousse (kun la literoj
I, J, K). Post unu horo la soldato alportas al li la volumon unuan,
raportante al li, ke la bibliotekisto ne povis doni la naŭan volumon
al persono, kiu ne legis la ok unuajn, kaj ke, traleginte tiujn ĉi, la
leŭtenanto ricevos tion, kion li deziras.

   _La Filo_. Malriĉa hebreo volis kristaniĝi. La pastro instruis
lin pri la preĝo, sed lia penado restis vana, ĉar la hebreo estis
tre malinteligenta.--Nu, mia filo, se vi morgaŭ scios fari senerare
la signon de la kruco, vi ricevos de mi sakon da terpomoj.--En la
sekvanta tago la hebreo prenis kun si sian filon, portantan sakon por
la donaco, kaj li eniris en la domon de la pastro lasinte la filon en
la korto.--Nu, faru la signon de la kruco, diris la pastro.--En la
nomo de la Patro kaj de la Sankta Spirito. Amen.--Ne, kie do restis la
"Filo"--Pardonu, via pastra moŝto, mi lasis lin ekstere; li tenas la
sakon por la terpomoj. [P. Lengyel].

   _Laŭ la lokoj._--Ha, via grafa moŝto, vi estas tie ĉi, en la
ĉefurbo? Kaj en tia malnova, eluzita vesto!--Kial ne? Estas tre
komforte portadi ĝin, kaj en la ĉefurbo neniu min konas.--Sed vi
ĝin portadas ankaŭ hejme.--Nu, kial ne? hejme ja ĉiu min konas.
[P. Lengyel.]

   _Kurioza trompo_. Tri sinjoroj, elegante vestitaj, venis en hotelon,
prezentante sin kiel komisaroj Amerikaj de la ekspozicio Antverpena,
kaj ekvivis tie tiel lukse, ke ilia kalkulo en la daŭro de tri tagoj
kreskis ĝis kelkaj centoj da frankoj. En vespero de la tria tago
antaŭ la komenciĝo de la hotela tagmanĝo aperis en la hotelo kvara
gasto, kiu legitimiĝis ĉe la mastro kiel kriminala policisto el
Parizo, sciigante, ke li intencas serĉi tri danĝerajn krimulojn. Dume
li montris al la mastro fotografaĵojn de tri personoj, en kiuj oni
tuj ekkonis la tri komisarojn Amerikajn. Nun la kriminala policisto
proponis la sekvantan planon al la mastro kun la peto helpi al li
en la plenumo de ĝi : la mastro zorgu, ke neniu el la tri personoj
malaperu el la domo. La policisto sidiĝis al tablo kaj ĝuis kun
granda apetito manĝojn kaj trinkojn. Kiam oni alportis la deserton,
la policisto sin levis kaj ordonis silenton, sciigante la alestantajn
terurigitajn gastojn, ke la tri kontraŭsidantaj sinjoroj estas tri
danĝeraj krimuloj, kiujn li devas aresti. La tri sinjoroj provis
forkuri, sed la mastro kune kun sia servantaro staris jam antaŭ la
pordo kontraŭ ili. Laŭ la ordono de la policisto alveturis droŝko
en kiun sidiĝis ĉiuj kvar sinjoroj.--Ĉu la trompistoj pagis sian
kalkulon? demandas la policisto la mastron.--Ne.--Kiom ili ŝuldas?
--295 frankojn.--Bone! Ni traserĉos ilin en la polico kaj pagos vian
kalkulon per la trovita mono. Mian kalkulon vi povas ankaŭ sendi tien.
Kaj nun, veturigisto, antaŭen, al la polico! Sed la mastro vidis ĝis
hodiaŭ nek la krimulojn nek la kriminalan policiston. [G. Dumpert.]

   _Ruso kaj tataro._ Ruso kaj tataro veturis kune. En la vojo fariĝis
nokto, kaj ili restis sur la kampo nokti. Ili disbruligis fajron, kuiris
kaĉon kaj, manĝante la kaĉon, komencis disputi pri tio, kiu el ili
devas gardi la ĉevalojn. La ruso havis ĉevalon malbonan kaj de koloro
blanka, la tataro havis bonan nigran ĉevalon. La nokto estis nigra,
kaj jen la ruso diras al la tataro : mi ne havas bezonon gardi mian
ĉevalon : mi mian ĉevalon tuj ekvidos, kiam mi vekiĝos, ĉar ĝi
estas blanka; sed vi ne devas dormi, sed, gardi vian nigran ĉevalon.
La tataro ne havis grandan deziron maldormi pro la ĉevalo, kaj li
faris kun la ruso interŝanĝon kun la ĉevaloj. La ruso prenis la
bonan ĉevalon kaj, ridante je la tataro, diris al li :--Nun mi tute
ne gardos mian ĉevalon, ĉar ŝtelisto en la nigra nokto ne ekvidos
mian nigran ĉevalon, sed vian blankan li tuj ekvidos kaj ŝtelos. La
tataro devis ne dormi, sed gardi sian ĉevalon. La nokto pasis. La ruso
kaj tataro veturis plu. Por manĝi ili bavis nur unu kokinon. Por du
personoj ĝi ne estis sufiĉa, kaj tial ili decidis, ke manĝos nur
unu--nome tiu, al kiu la sorto ĝin decidos. La tataro diras :--Ni
endormiĝu, kaj tiu, kiu vidos pli bonan sonĝon, manĝos la kokinon.
Ili kuŝiĝis. La tataro ne dormas, sed elpensas sonĝon, vekas la
ruson kaj demandas :--Kion vi vidis en sonĝo? La ruso postulas, ke
la tataro antaŭe diru, kion li vidis en sonĝo. La tataro diras :--
Ha, ruso! bonan sonĝon mi vidis : oni prenis min en la ĉielon; en la
ĉielo mi vidis multajn spiritojn. . . . ha, kiel bone tie estis!--
Jes, diras la ruso, mi ankaŭ vidis, kiel oni prenis vin en la ĉielon;
mi pensis, ke vi de tie jam ne revenos, kaj mi formanĝis la kokinon. La
tataro restis tiel sen bona ĉevalo kaj sen manĝo kaj ne volis jam pli
iradi iam kun ruso. [J. Polupanov.]

   _Singardema komuniko._ Kiam nia mortinta juĝisto Begli glitiĝis en
la juĝejo, falis de la ŝtuparo kaj rompis al si la kolon, ni ekmeditis
pri grava demando, kiel komuniki tiun ĉi malĝojan sciigon al lia
malfeliĉa edzino. Fine ni decidis tiel : ni metis la korpon en la
veturilon de nia maljuna honesta veturigisto kaj ordonis al tiu ĉi
lasta liveri la mortinton en la domon de sinjorino Begli, sed ĉe tio
ĉi agi kun granda takto kaj singardemo. Precipe ni turnis lian atenton
sur tion, ke li ne komuniku la okazintan malfeliĉon al la maljunulino
subite, sed ke li antaŭe preparu ŝin al tio ĉi. Alveturinte al la
loko de la difino, nia veturigisto komencis kriegi el la tuta gorĝo,
ĝis sur la sojlo aperis la edzino de la juĝisto. Tiam li demandis
ŝin :--Ĉu tie ĉi loĝas la vidvino Begli?--Vidvino Begli? . . .
Ne ŝi ne loĝas tie ĉi.--Kaj mi povas veti, ke ŝi loĝas tie
ĉi! . . . Sed tio ĉi ne estas grava. Diru, ĉu tie ĉi loĝas la
juĝisto Begli?--Jes, li loĝas tie ĉi.--Kaj mi povas veti, ke li
ne loĝas tie ĉi. Cetere tio ĉi ne estas grava. Mi ne disputos kun
vi. Diru, ĉu li ne estas hejme?--Ne, li ne estas hejme.--Sed mi
povas veti, ke li estas hejme . . . Sinjorino, mi konsilas al vi apogi
vin al la muro, mi diros al vi ion tion, ke vi kredeble ne eltenos sur
la piedoj. Okazis malfeliĉo! Jen en mia veturilo kuŝas la maljuna
juĝisto. Ekrigardu lin, kaj vi vidos, ke li jam neniam sin levos.
[El Mark Twain. Tradukis S. Borovko.]

   _Dupieda leono._ Juna kaj tre bela dresistino de leonoj permesis al
leono preni pecon da sukero el ŝia buŝo.--Tion povas ankaŭ mi fari,
diris unu rigardanto.--Kio, vi, malforta junulo? respondis la bela
dresistino.--Jes, egale bone kiel la leono. [O. J. Olson.]

---

                                   IV

                                RAKONTOJ

---

                                 NOKTO

                          (De Eube el Odeso.)

   Trankvila stela nokto kaj trankvila senlima maro. Kun meza rapideco
ŝovas sin sur la mara ebenaĵo, unu post alia, tri hispanaj "karaveloj"
de la XV centjaro. Mizeraj, facile rompeblaj ŝipoj; ŝipanaron oni ne
vidas : ĝi jam longe dormas; sur la ferdekoj oni vidas nur la senmovajn
gardstarantojn. Sed nur en la meza ŝipo, kiu portas sur la rando la
surskribon "Santa Maria" kaj admiralan flagon sur la masto, en la
malvasta kajuto brulas lumo, kaj apud la tablo, kovrita de geografiaj
kartoj, sidas en profunda meditado la granda admiralo de Hispanujo,
Kristoforo Kolumbo. Dormo ne volas tuŝi liajn okulojn. Jam la duan
nokton la admiralo ne kuŝigas sin, la duan tagon turmentas lin unu sama
premanta penso. Ankoraŭ du tagoj--kaj, se li ne renkontos teron, la
ŝipoj iros returne Hispanujon. Hieraŭ la ŝipanaro arogante sciigis,
ke ĝi ne volas iri plu, kaj kun granda malfacileco la admiralo elpetis
de ĝi limtempon de tri tagoj. La suno malleviĝis kaj denove leviĝis,
--antaŭ li etendis sin tiu sama senlima ebenaĵo da trankvila mistera
akvo. Estas vero, ke hodiaŭ la maro alportis du verdajn branĉetojn,
ian pikan arbetaĵon, tabulon kaj rabotitan bastoneton--sendubajn
signojn de proksimeco de tero. Ankaŭ sen tio ĉi li scias, ke tero
sin trovas antaŭ li, ke tiu ĉi tero estas proksima, sed ĉu li havos
tempon veni al ĝi en tiuj ĉi du tagoj? Ĝuste antaŭ unu monato li
renkontis ion similan je rompita masto : la mara fluo forportis ĝin
malproksimen; post kelkaj tagoj--akvokreskaĵon kaj unu eĉ kun
viva kankro, kaj birdojn oni vidis ankoraŭ antaŭ du semajnoj. La
tero, kompreneble, estas proksima, eble en la interspaco de nur kelkaj
tagoj da vojo, sed kie preni tiujn ĉi kelkajn tagojn? Kaj ankoraŭ
antaŭ tri horoj la admiralo kaj kontrolisto de la ekspedicio, Rodrigo
Sanchez, vidis sur la maro iajn briletantajn lumetojn, sed la ŝipoj,
kompreneble, venis jam al tiu loko, kie la lumoj estis viditaj,--kaj
ĉiam ankoraŭ oni ne vidas la atendatan bordon. Sufiĉe da eraroj : jam
du fojojn, la 25-an de Septembro kaj la 7-an de Oktobro, ili eraris,
vidante imagatan teron, kaj ambaŭ fojojn tiuj ĉi eraroj terure influis
la ŝipanaron. Hodiaŭ la tutan tagon la admiralo estis forte ekscitita,
kaj nur la fiereco ne permesis al li pasigi la tutan tagon sur la
ferdeko, avide celante la rigardon en la puran horizonton. Kaj antaŭ
unu horo, ĵetinte la lastan rigardon, plenan de muta malespero, sur
la malluman mason da akvo, li kun kaŝita turmentiĝo deiris en sian
kajuton. Ankoraŭ 48 horoj--kaj ĉio estas perdita!

   Jes, ĉio estas perdita. Rompita, neniigita, polvigita estas la
granda celo de lia vaga vivo. Oni ne povas iri, se la piedoj estas
ligitaj, oni ne povas batali, se oni elŝiras el la manoj la lastan
batalilon. La ĉielon kaj la homojn li povas voki kiel atestantojn, ke
li faris ĉion, kion li povis kaj devis fari. Kiam en lia kapo plene
formiĝis la plano de lia entrepreno, li estis vigla, plena de fortoj
kvardek-ok-jara viro,--kaj nur nun, kiam grizeco dense arĝentigis
liajn harojn, kiam li havas jam la aĝon de 66 jaroj, nur nun li ricevis
la eblon alpaŝi al la efektivigo de tiu ĉi plano. Tutan serion da
jaroj li sendekliniĝe iris al la elektita celo, kaj ne estis tago,
en kiu li ne pensus pri ĝi, kaj ne estis ofero, kiun li ne alportus
por ĝi. Li venkis ĉiujn malhelpojn, kiujn tiel malavare prezentis al
li la kruela sorto, li venkis eĉ la tempon mem. Preskaŭ sepdekjara
maljunulo, li enportis en sian aferon freŝecon de la plej bonaj jaroj
de juneco, kaj kun heroa trankvileco li komencis la ekspedicion, kiu
ektimigis eĉ la kuraĝajn maristojn de Palos. Li faris ĉion de sia
flanko, kaj nun li estas preta pensi, ke super li pendas ia malbeno.
Travivi tion, kion li travivis, penante pri la efektivigo de siaj planoj
--estis jam tro multe; sed esti sur la vojo al ilia efektivigo, trairi
naŭ dekonojn de tiu ĉi vojo kaj ekiri returnen, nenion farinte--
tio ĉi estis tro multe eĉ por liaj fortoj! Tio ĉi estis neaŭdita,
nekredebla moko de la sorto, tio ĉi estis bato, kiu estis kapabla rompi
eĉ lin!

   Kaj en la malvasta kajuto de "Santa Maria" en tiu ĉi turmenta nokto
la admiralo en pensoj travivis sian tutan pasintan vivon. Oni diras,
ke se homo komencas rememori sian tutan travivitaĵon, tio ĉi estas
signo de lia proksima morto. Al li ankaŭ minacas morto, se ne fizika,
tiam ankoraŭ pli terura--morala. Povas esti, ke pro tio ĉi li
senvole turnas sin antaŭen. Jen li, plej maljuna el la kvar infanoj
de Dominiko Kolumbo, itala komercisto de drapoj, estante ankoraŭ
preskaŭ infano, la unuan fojon iras en la maron. Li ĵus forlasis la
universitaton, li, dekkvarjara gracia bela knabo. Li veturas sur italaj
ŝipoj en Malgrand-Azion, Anglujon, Portugalujon, al la bordo de Gvineo.
La vojaĝoj disvolvas lian fortan naturan saĝon kaj kun la jaroj
ellaboras el li bravan mariston. La Genua respubliko konas lin, kiel
bonan mariston, kaj en la milito kun Venecio ĝi faras lin komandanto
de galeroj. Lia nomo estas sufiĉe konata en Italujo, kaj la Neapola
reĝo faras lin estro de la ekspedicio kontraŭ la piratoj de Tuniso.
Kun sia kutima kuraĝo li kondukas siajn ŝipojn kontraŭ la sovaĝaj
korsaroj. Sed la ŝipanaro montriĝas ne inda je sia estro : ĝi timas
la rabistojn, kaj jam antaŭ la bordo de Berberujo ĝi faras ribelon.
La ŝipanoj postulas, ke oni iru returnen. La estro de la ekspedicio
konsentas plenumi ilian postulon; li levas la velojn; la ŝipanoj,
konvinkitaj, ke ili iras returnen, trankviliĝas, kaj la sekvantan
matenon ili kun miro ekvidas la bordon de Afriko. Tiel pasas dudek
jaroj, plenaj de vojaĝoj, ventegoj, renkontoj, aventuroj,--pasas
preskaŭ nerimarkite. Havante la aĝon de tridek kvar jaroj, en la tuta
floro de siaj fortoj, li venas Lisabonon. Tie li laboras super kartoj
kaj globoj geografiaj, kiuj turnas sur sin la atenton de la instruita
mondo, korespondas kun instruituloj. Poste li denove estas sur la maro :
li naĝas al la malproksimaj bordoj de Islando. Reveninte Lisabonon, li
diras al fraŭlino Felipa Perestrello tion, kion li jam longe sentas,
kiam li ŝin renkontas : ke li ŝin amas. Fraŭlino Felipa sentas tion
saman : la majesta figuro de la kuraĝa maristo, lia nekaŝita rigardo,
kiu brilas per tia mirinda fajro, lia nobla elokventeco--ĉio en tiu
ĉi neordinara persono de longe profunde frapis ŝian imagon. Kaj ŝi
fariĝas lia edzino. En tiu tempo jam en lia kapo komencas formiĝi la
plano de lia granda entrepreno. La patrino de lia edzino transdonas
al li la kartojn kaj tagolibrojn de sia mortinta edzo, Bartolomeo
Munhiz Perestrello, gubernatoro de la insulo Porto-Santo, kaj ŝi ne
povas kompreni tiun ĝojon, kiun kaŭzas al ŝia bofilo la amaso da
flaviĝintaj paperoj. Kaj dume por li tio ĉi estas tuta trezoro, kaj
li tutajn tagojn sidas super ili kaj kun ĝojo trovas en ili jesigon
de liaj teoriaj supozoj. En tiu ĉi sama tempo li daŭrigas labori
super siaj kartoj, partoprenas en la portugalaj ekspedicioj al la
bordo de Gvineo, ĉion aŭskultas, ĉiujn eldemandas, korespondas kun
sia instruita amiko Paŭlo Toscanelli, al kies leteroj li tiom multe
dankas. Poste la malgranda familio forlasas Lisabonon kaj transloĝiĝas
sur la insulon Porto-Santo. Tie ĉi li konstante renkontiĝas kun
vojaĝantoj, kiuj veturas al la bordo de Gvineo aŭ revenas de ĝi, kaj
iliaj komunikoj, la interparoloj kun ili ĉiam pli kaj pli ekflamigas
lin. Lia multjare ellaborita projekto jam ricevis precizajn, difinitajn
formojn : siajn supozojn, naskitajn per la legado de Aristotelo, Plinio,
Strabono, li fortigis per multo da faktoj, kiujn li kolektis; la karto
de Toscanelli, kiun tiu ĉi alsendis al li, tute konsentas kun liaj
konkludoj. Ĉio estas klara kiel tago : kiu havos sufiĉe da kuraĝo,
por tratranĉi la misteran maron, kiu etendas sin post la Gibraltara
pordego, tiu trovos la serĉatan plej proksiman vojon al Hindujo. Li
havos por tio ĉi sufiĉe da kuraĝo, sed li ne havas la materialajn
rimedojn. Oni devas trovi tiujn ĉi rimedojn, oni devas trovi fortan
manon, kiu povus subteni lin. Jen kial li denove venas Lisabonon,--kaj
de tiu ĉi minuto komenciĝas la granda dramo, kiu daŭras tutan serion
da jaroj.

   Jen li, modeste vestita alilandulo, metas sian projekton al la
favora trarigardo de lia reĝa moŝto, la reĝo de Portugalujo. Tio ĉi
estas lia unua paŝo sur tiu pikaĵa vojo, sur kiun kondukis lin la
malfeliĉo esti naskita neordinara homo. La sorto volas, ke li, kiu tiel
bone ellernis la maron kun ĝiaj ondegoj kaj ventegoj, akiru ankoraŭ
pli gravan scion--scion de la homoj. Lia reĝa moŝto, Johanno II de
Portugalujo, ekinteresiĝis je la propono de la malriĉa Genuano kaj
difinas komision por trarigardo de tia neaŭdita projekto. Forta eraro :
kion povas kompreni en tio ĉi tiu ĉi komisio? Ĝi estas dispremita
de ĝia grandeco, kaj al la reĝo oni raportas, ke la projekto de la
Genuano Kristoforo Kolumbo estas sensenca kaj meritas nenian atenton.
Kun tio ĉi li povas ankoraŭ paciĝi : li laboris super sia projekto
ne kun la celo konvinki pri ĝia efektivigebleco malsaĝulojn. Sed kiam
la reĝo, ne metinte atenton sur la raporton de la komisio, malaltiĝas
al ŝtelado, kiam li, postulinte liajn paperojn kvazaŭ por persona
trarigardo, sekrete, sen lia scio preparas ekspedicion,--li estas
profunde indignigita. Nur unu fojon la sorto batalas por li : ventego
apenaŭ ne dronigis la ŝipojn, kiuj volis ŝteli lian gloron, kaj la
timema ekspedicio venas returnen. Lia indigno estas senlima; neniam
lia kredo je homoj, je ilia honesteco ricevis tian fortan frapon.
Kaj kiam la reĝo, komprenanta, kiu staras antaŭ li, proponas al li
denove komenci traktadon, li fiere rifuzas ĉiajn komunikiĝojn kun tia
reĝo. Ne, jam pli bona estas malriĉegeco kaj nekonateco, ol esti tiel
malhoneste trompata ankoraŭ dek fojojn. Li rifuzas, kaj se ne venus
la morto de la edzino, kiu lasas al li malgrandan filon, li trankvile
paciĝus kun tiu ĉi unua malsukceso. Sed ankaŭ tiun ĉi baton li
elportas kun tia sama vireco, kun kia li renkontadis kaj elportadis
la marajn ventegojn. Tiam li rememoras, ke li estas Genuano, kaj li
forlasas Portugalujon, por proponi la efektivigon de sia granda plano al
tiu, kiu la plej multe tion ĉi meritas--al sia patrujo.

   Kaj jen li denove estas en la patrujo. Multo da jaroj pasis de la
tempo, kiam li forlasis la patran urbon, kaj kun forta espero li nun
eniras en ĝin. Kvankam li estas malriĉe vestita, kvankam li estas
preskaŭ almozulo, sed li alportas al la urbo reĝan donacon : li
proponas al ĝi sian projekton. Sed la patrujo tute ne povas nun pensi
pri li. La urbon Kaffa en Krimo okupis la turkoj kaj al la Genua ŝiparo
minacas ekstermo. Krom tio la projekto estas tute fantazia kaj meritas
nenian atenton. Kaj se en Portugalujo oni volis ĉirkaŭŝteli lin, en
la patrujo la renkonto montriĝas ankoraŭ pli malbona : tie almenaŭ
troviĝis homoj, kiuj povis lin kompreni,--tie ĉi lia propono estas
renkontita per malsaĝa mokado. La espero distriĝis, kiel fumo, kaj
montriĝas, ke li absolute ne havas, kion fari en la patrujo. Kaj kun
maldolĉo en la koro li forlasas Genuon por nova migrado kaj novaj
provoj.

   Ĉiuj konas la malĝojan historion de tiuj ĉi provoj, sed kiu scias,
kion li travivis en la tempo de ili? Li estas en Hispanujo, en la
ĉirkaŭaĵoj de Palos. Laca kaj ĉirkaŭŝirita, preskaŭ duonnuda, li
vagas kun la malgranda filo sur la brakoj kaj kun brulanta turmentiĝo
aŭdas, kiel la infano, premata de malsato kaj soifo, balbutas pri pano
kaj akvo. Dank' al Dio, jen estas monaĥejo de franciskanoj, kaj eble
tie li povos ion elpeti por la malfeliĉa infaneto. Kaj li, kiu iam
komandis la ŝipojn de la Genua respubliko, kiel almozulo haltas apud
la pordego de la monaĥejo kaj pelas la pordiston pri kruĉeto da akvo
kaj peco da pano por sia infano. En tiu ĉi minuto preteriras la abato
de la monaĥejo, la nobla Juan Perez de Marchena. Estu por ĉiam benita
tiu ĉi okaza renkonto, kiu donis al li la plej bonan amikon, sen kies
helpo li eble neniam ekvidus tiun ĉi maron! Se li atingos sian celon
kaj plej mallonga vojo al Hindujo estos eltrovita, la mondo dankos tion
ĉi tiom same al Perez de Marchena, kiom al li, Kristoforo Kolumbo. Ho,
li rekompencos inde tiun ĉi luman noblan kapon! Jen li, frapita de la
majesta eksteraĵo de la ĉirkaŭŝirita migranto, haltas kaj demandas
lin, kiu li estas. Kaj la migranto komencas rakonti pri sia malĝoja
migrado kaj ne sen miro trovas en la monaĥo-franciskano homon, kiu
tute lin komprenas. Oni gastame invitas lin esti gasto en la monaĥejo;
la abato sendas en la urbon Palos inviti sian amikon, la kuraciston
Fernandez, kaj en la modesta Andaluza monaĥejo komenciĝas varmaj
priparoladoj de lia projekto. Jes, tiuj ĉi homoj komprenas lin, antaŭ
tiaj homoj estas inde paroli. Li entuziasmigas ilin per sia flameco kaj
elokventeco; ili kune pentras belajn pentraĵojn de la estonteco, kreita
per la efektivigo de lia ekspedicio, kaj Perez de Marchena direktas
lin al la reĝa kortego. Lia filo restos tie ĉi en la monaĥejo por
edukado, kaj li kun la letero de la abato al Talabera, la konfesprenanto
de la reĝino, devas veturi Kordovon. Talabera estas persono influa, kaj
la amikoj disiras, plenaj de la plej lumaj esperoj.

   Li venas Kordovon kaj prezentas sin al Talabera. Neniam li forgesos,
per kia fiera rigardo renkontis lin la konfesprenanto de la reĝino.
Li estas vestita malriĉe kaj malbone; lia parolo tuj montras en li
alilandulon : sendube tio ĉi estas unu el tiuj multegaj aventuristoj,
kiuj nur serĉas okazon kapti fiŝojn en malklara akvo. Lia projekto?
Talabera bonkore aŭskultas tiun ĉi sensencaĵon kaj li ne dubas, ke
la kreinto de la projekto mem ne povas kredi tian absurdon, t. e. ke
antaŭ li staras simple lerta ĉarlatano. Sed li tro bone konas la
homan animon, por permesi, ke oni lin tiel senceremonie trompu. Ne,
li absolute per nenio povas servi al la petanto : la projekto estas
infane naiva, kaj li kompreneble ne povas raporti pri tiaj aferoj al la
reĝaj moŝtoj. Ĉu Juan Perez pensis pri tia akcepto, kiam li skribis
sian leteron al Talabera? Ankoraŭ unu fojon oni devas humiliĝi al la
forto de la cirkonstancoj kaj al la forto de la malklereco kaj serĉi
aliajn vojojn al la reĝa trono. La someron kaj aŭtunon li loĝas en
Kordovo, faras konatecojn kaj trovas eĉ amikojn por sia afero : la
edukanton de la reĝaj infanoj, lian fraton, la nuncion de la papo kaj
la regnan financestron de Kastilujo. Tiuj ĉi personoj bone konas la
kortegon, ĉiujn ĝiajn enirojn kaj elirojn. Estas necese prezenti lin
al la ĉefepiskopo de Toledo, Pedro Gonzalez de Mendoza, kies vorto ĉe
la kortego havas pli grandan signifon, ol la opinioj de Talabera. La
gereĝoj nenion entreprenas sen la konsilo de tiu ĉi grava persono. Tio
ĉi estas la plej certa vojo, kaj ĝi efektivo alkondukas al la dezirita
celo : Mendoza aranĝas por li aŭdiencon.

   Trankvile kaj fiere li aperas antaŭ la reĝa paro. Li estas malriĉe
vestita, sed lia parolo spiras konscion de sia propra indo, liaj certaj
klarigoj montras en li rimarkindan mariston, eĉ instruitulon, kiu
longe kaj multe pensis pri tio, kion li parolas. Li nenion petas : li
faras al Kastilujo kaj Leonujo preskaŭ fabelan proponon--riĉiĝi
per plej facila rimedo : per efektivigo de lia projekto. Oni donu al
li la eblon iri en la maron--kaj li solvos la eternan problemon, li
trovos tiun ĉi novan filozofian ŝtonon--la plej mallongan vojon al
Hindujo,--kaj Hispanujo fariĝos la plej riĉa lando de la mondo.
Kaj tiu ĉi propono estas farata tiel simple, tiel memfide, ke antaŭ
la gereĝoj staras aŭ frenezulo, aŭ efektive eksterordinara homo.
Tiun ĉi demandon devas decidi instruitaj homoj; Talabera devas kunvoki
komision, por prikonsiderado de tia neordinara propono kaj raporti al
la reĝaj moŝtoj pri la rezultatoj de la konsiliĝo. La plua iro do la
afero dependos de la respondo de la komisio.

   Kaj jen en la monaĥejo de la Sankta Stefano la komisio komencas
la esploradon de lia projekto. Dio vidas, ke li estas bona katoliko :
ĉu li ne pensas pri konvertado de idolistoj al kristaneco? ĉu li ne
revas alporti ĉiujn siajn estontajn riĉecojn al ankoraŭ pli granda
celo--liberigo de la tombo de Dio? Sed la membroj de la komisio estas
profundaj malkleruloj. Ili citas Lactantius'on kaj diras, ke la projekto
kontraŭparolas al li, sekve ĝi estas sensenca kaj eĉ hereza. Jes,
Lactantius! Sendube li estis granda homo kaj bona kristano, sed tio
ĉi ne malhelpis al li skribi malsaĝaĵojn pri la formo de la tero.
Li legis kaj relegadis tiun ĉi malfeliĉan lokon el la III libro de
la "Diaj instruoj"; per tiu ĉi loko oni pikadis al li la okulojn, ĝi
apenaŭ ne mortigis lian grandan entreprenon; li scias ĝin parkere.
"Kiu estas tiom senprudenta, ke li povas kredi, ke ekzistas homoj, kiuj
iras kun la piedoj supre kaj tenas la kapon malsupren; ke ĉio, kio tie
ĉi kuŝas, tie pendas, ke la herbo kaj arboj tie kreskas malsupren, ke
pluvo kaj hajlo falas tie de malsupre supren?" Kaj jen tiu ĉi mizera
rimarko apenaŭ ne mortigis la celon de lia tuta vivo! Poste venas cito
el Aŭgustinus : "instruo pri antipodoj estas nekonforma al la principoj
de la religio, ĉar tio ĉi signifus, ke ekzistas homoj, kiuj ne devenas
de Adamo, ĉar estas neeble, ke ili estu transirintaj trans la oceanon,
kiu ĉirkaŭas la tutan teron!"

   Poste venas jam simple malsaĝaĵoj, ekzemple de tia speco, ke
la ekspedicio ne povos veni returnen, ĉar la ŝipoj, dank' al la
elfleksiteco de la tero, devus naĝi de malsupre supren. Kaj li devis
disputi kun tiuj ĉi sovaĝaj malkleruloj kaj ankoraŭ danki Dion, ke
oni ne kulpigis lin je herezo kaj ke prosperis al li konvinki almenaŭ
kelkajn personojn. Sed la plej granda parto de la membroj de la komisio
firme decidas, ke la projekto senkondiĉe estas absurda. Kaj dum daŭras
la disputoj inter ili, la gereĝoj, okupitaj je milito, forveturas
Kordovon, kaj la konsiliĝoj de la komisio ĉesas.

   Nun komenciĝas la tagoj de liaj plej pezaj suferoj. Li sekvas post
la kortego. Denove li komencas eldonadon de kartoj, kaj jaro post jaro,
kvar malfacilajn jarojn, iel trabatas sin, ne forlasante sian celon,
atendante, kiel almozon, kiam al la reĝaj moŝtoj plaĉos rememori
pri la malriĉa Genuano. Jes, kvar senfinaj, teruraj jaroj, plenaj
de transiroj de espero al malespero, de revo pri estontaj riĉecoj
al malsato, al malfacila batalado pro peco da pano. Li sendas sian
fraton Anglujon, al la reĝo Henriko VII, por fari en lia nomo proponon
elserĉi vojon al Hindujo. Sed la frato revenas kun malĝoja respondo.
Ankoraŭ unu bato kaj ankoraŭ unu fojon oni devas humiliĝi. Grizeco,
kiu jam longe montriĝis en liaj haroj, ĉiam pli kaj pli blankigas lian
noblan kapon, sed antaŭ lia energio estas senforta eĉ la tempo mem. Li
havas jam la aĝon de 65 jaroj, kiam la reĝo denove kunvokas komision.
Kaj Talabera kun plena plezuro faras al la reĝo raporton en ĝia nomo :
la projekto de Kristoforo Kolumbo estas simple sensencaĵo. Sed la
konvinkitaj de la membroj de la komisio fine elpaŝas por li. Ili aperas
antaŭ la reĝo kaj defendas lian planon, kaj eble nur dank' al tiu ĉi
defendo la reĝo promesas denove trarigardi lian proponon--post la
fino de la milito kun la Maŭroj.

   Tio ĉi estas super ĉiuj homaj fortoj! Malespero lin atakas : oni
povas pensi, ke tiuj ĉi sinjoroj esperas, ke li neniam mortos. Li
turnas sin al la riĉa grandsinjoro Medinaceli, sed tiu, kvankam eĉ
kunsentas al li, ne povas armi ekspedicion : tio ĉi estus konkuri kun
la reĝo mem. Nur li kaj la ĉielo scias, kion li travivis en la daŭro
de tiu tempo! Fine el tiu ĉi mallumego ekbriletas radio da lumo : la
reĝo de Francujo afable invitas lin al si. Lia energio denove vekiĝas
en sia tuta forto. Sur hispanaj aŭ francaj ŝipoj--li enpenetros en
tiun ĉi kvazaŭ ensorĉitan por li maron! Li rapidas al Perez. Antaŭ
ses jaroj li forlasis la Palosan monaĥejon, kaj forte maljuniĝinta li
nun denove eniras en ĝin. Granda estas la malĝojo de la nobla Perez,
kiam li aŭdas la longan rakonton de sia amiko pri liaj malsukcesoj.
Ĉu efektive lia patrujo montriĝos tiel blinda, ĉu efektive ĝi
permesos, ke alia nacio efektivigu la grandan planon de lia amiko? Tio
ĉi ne devas esti! Kaj li petas Kolumbon atendi, ĝis li faros la lastan
provon. Iam li estis konfesprenanto de la reĝino, kaj nun li skribe
petas ŝin permesi al li veni al la kortego por defendi la projekton
de sia amiko. Ne sen maltrankvilo la amikoj atendas la respondon de la
reĝino. Fine ĝi estas ricevita : al Perez de Marchena estas permesite
veni al la kortego kaj Kolumbon oni petas atendi iom kun sia forveturo.
Tiam Perez aperas antaŭ la reĝino. Kun flama elokventeco li defendas
la planon de sia amiko. Li montras al la reĝino la grandegajn sekvojn
de la malkovro de nova vojo; li antaŭdiras al ŝi, ke ondegoj da oro
enverŝiĝos Hispanujon; li prezentas al ŝi, la pia reĝino, pentraĵon
de vasta kristana predikado, parolas al ŝi pri la milionoj da novaj
servantoj de Kristo kaj pri tio, ke la savo de tiuj ĉi milionoj da
animoj apartenos antaŭ ĉio al ŝi kaj jam poste al Kristoforo Kolumbo,
kiu montros la vojon al tiuj ĉi pereantaj animoj. Antaŭ tia pentraĵo
la reĝino ne povas sin reteni, kaj ŝi difinas komisiulojn por trakti
kun Kolumbo.

   Pasis multe da tempo de la tago, kiam li respondis per fiera rifuzo
la proponon rekomenci traktadon kun la reĝo de Portugalujo, sed, kiel
antaŭe, antaŭ la komisiuloj nun aperas ne petanto, sed batalanto por
la majesteco de sia ideo. Li metas siajn kondiĉojn : li, Kristoforo
Kolumbo, estos farita granda admiralo de Hispanujo, li estos farita
vicreĝo de la nove malkovrotaj landoj, li ricevos la dekonon de ĉiuj
multekostaj produktaĵoj, kiuj estos akiritaj en tiuj ĉi landoj.
La rajton por siaj postuloj li pagis per kara kosto, kaj vane la
indignigita Talabera krias pri avideco kaj aroganteco de la Genua
ĉarlatano. Li ne miras Talaberan. Sed li estas frapita kaj profunde
indignigita, kiam oni raportas al li en la nomo de la reĝino, ke
liaj postuloj estas iom tro grandaj kaj ke estus bone, ke li ilin
malgrandigu. La reĝino, kiel ŝajnas, pensas, ke antaŭ ŝi staras
vendisto, kiu postulas tri fojojn pli multe, por ke li havu, de kio fari
rabaton. Sed li scias pli ol ŝi, kion li povas postuli, kaj li petas
raporti al la reĝino, ke li povas konsenti neniajn cedojn. Lia rifuzo
estas preskaŭ rifuzo de la celo de sia vivo; ĝi estu tiel, sed li ne
konsentos malnoblan malaltiĝon. Kaj li forveturas, kun firma decido
forlasi por ĉiam tiun ĉi sendankan landon.

   Sed dum li, kun premanta malĝojo en la koro, veturas sur la vojo
al Grenado, en Santa Fe estas decidata lia sorto. La regna financestro
de Kastilugo kaj Sant-Angel, la kolektisto de la depagoj por preĝejoj
--du saĝaj homoj--decidas alpaŝi al la lasta rimedo. Ili petas
aŭdiencon ĉe la reĝino kaj petegas ŝin ne rifuzi la postulojn de la
fiera Genuano. Ili estas financistoj, kaj neniu povas montri al Isabella
pli bone ol ili ĉiujn profitojn de la efektivigo de lia projekto.
Kredeble iliaj paroloj estas konvinkaj, se la entuziasmigita reĝino
ekkrias, ke ŝi prodonos siajn briliantojn, por armi ekspedicion. Tiam
Sant-Angel respondas al ŝi, ke tia ofero ne estas bezona, ĉar li estas
preta doni al la reĝino rimedojn prunte el la preĝejaj enspezoj. Kaj
el Santa Fe al Grenado jam rapidas kuriero, atingas la malriĉe vestitan
vojaĝanton apud Grenado kaj raportas al li, ke ŝia moŝto la reĝino
de Kastilujo petas lin reveni en Santa Fe. Denove la malvarma malespero
cedas lokon al ekbrilo de luma espero, kaj li turnas la ĉevalon
returnen. Li estas en Santa Fe, li estas akceptita de la reĝino; la
17-an de Aprilo de la jaro 1492 li subskribas la kontrakton. Nun li
estas sur la vojo al sia celo. Dum daŭras la preparoj al la ekspedicio,
li estas bona gasto ĉe la gereĝoj; kun plezuro ili aŭskultas lin,
kiam li, plena de junula flameco, parolas al ili pri la konvertado de
la idolistoj de Azio al kristaneco kaj modeste komunikas al ili siajn
esperojn efektivigi ankoraŭ pli altan celon de sia vivo--oferi la
kolektotajn de li riĉecojn por la liberigo de la tombo de Kristo. La
pia reĝino aŭskultas kun profunda intereso sian noblan kunparolanton.
Tiuj ĉi tagoj almenaŭ iom rekompencas lin por la malfacila pasintaĵo.
Kaj fine venas la longe dezirita minuto : li kolektas en Palos bravulojn
por siaj tri karaveloj. Sed la bravaj maristoj de Palos estas timigitaj
de lia ekspedicio. Kun helpo al li venas la kuraĝa maristo Marteno
Alonzo Pinzon; li entuziasmigas per sia ekzemplo la ŝipanojn, kaj en
vendredo, la 3-an de Aŭgusto, la tri karaveloj fine forpuŝas sin
de la bordo, plenigita de popolo, kaj sub krioj de bondeziroj de la
rigardantoj ili kuraĝe elveturas renkonten al la malluma estonteco.

   Fine efektiviĝis lia revo, fine li estas sur la maro! Sed ankaŭ sur
la maro, kiel sur la tero, la sorto daŭrigas metadi al li malhelpojn.
La direktilisto de "Pinta", subaĉetita de ĝia mastro, difektas la
direktilon, por ke la karavelo reiru Paloson. Kvar semajnoj pasas por
la bonigado de la karaveloj apud la Kanariaj insuloj; la ŝipanoj
krias, ke tio ĉi estas malbona antaŭsigno. Ĉio timigas tiujn ĉi
malsaĝulojn--eĉ la vulkano Teneriffa. Ju pli profunde li penetras en
la oceanon, des pli granda ĉiufoje estas la teruro de la ŝipanoj. En
la interspaco de ducent mejloj de la insulo Ferro komenciĝas dekliniĝo
de la magneta montrilo--nova teruro por la ŝipanoj. La admiralo devas
malaltiĝi al la plej malagrabla ruzo : konduki du taglibrojn, unu--
veran--por la gereĝoj, la duan--kun pli malgrandigitaj mezuroj de
la traveturita vojo--por la timema ŝipanaro. La malkontenteco de
tiu ĉi lasta kreskas kun ĉiu tago, kaj jen hieraŭ ĝi akceptis la
formon de nekaŝita ribelo. Kion povas fari li sola kontraŭ cent dudek
homoj? Kiel dronanto kaptas pajleton, tiel li serĉas savon en tritaga
limtempo. Se en la daŭro de tiuj ĉi 72 horoj li ne ekvidos teron--li
ekiros returnen. Ĉio estas metita sur la karton : lia tuta vivo. Dek
ok jarojn li kun fera energio iradis al sia alta celo, dek ok jarojn,
plenigitajn de obstina laborado de la kapo, malsukcesoj, disreviĝoj,
malriĉegeco kuj eĉ mokoj kaj ofendoj. Jes, eĉ ofendoj. Ĉu en Genuo
kaj en Hispanujo oni ne nomadis lin revisto kaj frenezulo? Ĉu eĉ la
strataj buboj de Kordovo, renkontante lin, ne montradis sur sian kapon,
amuziĝante je li, kiel je frenezulo? La envio kaj senkaŭza blinda
malamo de liaj malamikoj iris ankoraŭ pli malproksimen : lin, kiu
oferis sian tutan vivon al granda afero, lin oni malhonoris per la nomo
ĉarlatano! Sed li ĉion elportis, ĉion! La malriĉegeco, malsato,
fatalaj malsukcesoj, sovaĝa malklereco, mokoj, kalumnioj--ĉio tio
ĉi estis venkita de la superhoma forto de lia persisteco, kaj fine
venis tiu granda tago, kiam li levis la velojn en la haveno de Palos.
Granda tago. Kaj jen nun, kiam ĉiuj rigardoj estas direktitaj sur
lin, kiam la tuta mondo kun pasia scivoleco atendas la rezultaton de
la heroa entrepreno, kiam restas fari nur kelkajn paŝojn por pravigi
siajn esperojn kaj la esperojn de siaj nemultaj varmegaj amikoj, por
kroni tiujn ĉi dek ok jarojn--nun li estos devigita ekiri returnen!
Kun honto kaj malhonoro li revenos Hispanujon, kie la ekflamema reĝino
povas ĵeti al li en la vizaĝon la nomon de trompisto, kie la malamikoj
mokados lin, la mizeran aventuriston, kaj jam neniam, neniam li havos la
eblon efektivigi sian amatan revon! Malhonoro, malriĉegeco kaj rompita
vivo--jen estas ĉio, kio lin tie atendas,--kaj ĉio tio ĉi estas
nur tial, ke tiu ĉi timema brutaro, kiu kuŝas sur la ferdeko, estas
pli forta ol li sola, nur tial, ke en tiu ĉi okazo maldelikata besta
forto havas pli grandan signifon, ol la spirita forto de genio! Se en
liaj manoj sin trovus la egido de Zeŭso, se per unu ekbato li povus
ekstermi tiun ĉi tutan malkuraĝan bestaron, li ekstermus ĝin kaj li
sola irus antaŭen. Sed la forto estas sur ilia flanko, kaj post du
tagoj la karaveloj ekiros returnen. La admiralo kun malespero apogis
la kapon sur la manojn, kaj la plaŭdado de la akvo sur la flankojn de
"Santa Maria" sonis en liaj oreloj kiel funebra sonorado.

   Jes, ĉio, ĉio pereis. La tuta vivo, ĉiuj laboroj kaj esperoj--
ĉio estas neniigita, kaj neniigita ĝuste tiam, kiam ĉio kuniĝis, por
pravigi ilin, por elmontri la ĝustecon de liaj supozoj! Serio da faktoj
pruvis, ke tero sin trovas en la okcidento, la transflugo de birdoj
klare parolas pri la proksimeco de tiu ĉi tero, la hodiaŭaj trovoj
povus konvinki eĉ liajn plej obstinajn kontraŭulojn. Ĉio diras, ke
li divenis la grandan sekreton de la oceano,--kaj en tiu ĉi sama
tempo li, kiel ligita aglo, devas tordi sin en siaj ligiloj, ne povante
eksvingi la potencajn flugilojn, por ĵeti sin renkonte al tiu ĉi tero,
kiun oni forprenas de li! Ĉu tiuj ĉi malsaĝuloj komprenas, kion ili
faras, ĉu ili komprenas, ke returniĝo ĝuste nun estas por li pli
malbona ol morto,--ĉu ili povas tion ĉi kompreni? Ĉu ili povas lin
kompreni?! Sur la tuta tera globo lin komprenas nur kelkaj dekoj da
kapoj tiel penetremaj, kiel li, kaj ekster ili--seninterrompa muro da
malamikoj, enviantoj kaj malkleruloj, kiuj malamas ĉiun provon eliri
al lumo el tiu sovaĝa nokto, al kiu ili memvole sin kondamnis. Kiel
ĝoje krios tiu ĉi sovaĝa amaso, kiam li malhonore venos returne, per
kiaj mokoj ĝi superĵetos lin, kun kia triumfo ĝi kriados, ke ĝi
estis prava kaj ke li estas simple frenezulo! Sed ne grava ankoraŭ
estas tio, ke li estos premita en koton kaj neniigita : terura estas
tio, ke lia ideo, lia infano, elnutrita per lia ŝvito kaj sango, devos
perei kaj perei ĝuste tiam, kiam ĝia praveco estas metita ekster ĉian
dubon. Ĉu efektive li devas eltrinki ankoraŭ tiun ĉi kalikon? Ĉu
estis ne sufiĉa tio, kion li elsuferis--kaj por kio elsuferis? por
ke en la antaŭtago de granda venko fali kiel ofero de blinda besta
forto?! Ĉu efektive estis absolute nenia senco en tiuj tentoj, tra kiuj
lin kondukis la enigma sorto, kaj vane li kondamnis sin al la suferoj
de vaga vivo, malriĉegeco kaj mokado de malsaĝuloj?! Ne povas esti!
Ankoraŭ restis du tagoj, ankoraŭ ne ĉio pereis. Ankoraŭ kvardek ok
horoj restas ĝis la fino de tiu ĉi batalo kun la lin persekutanta
fato--kaj li batalos ĝis la fino mem! La admiralo fiere sin
elrektigis . . . kaj subite li ekŝanceliĝis, kvazaŭ en la tablon,
apud kiu li sidis, ekbatus tondra sago. De la antaŭa karavelo ektondris
pafego.

   Tero!!!

   Estis la dua horo je mateno, la 12-an de Oktobro de la jaro 1492. Sur
la ferdeko de "Santa Maria" oni ekaŭdis paŝojn de homoj, vekiĝintaj
el dormo, kaj subite sur ĉiuj tri ŝipoj ekbruis la ĝoja krio : "Tero,
tero!"

   Li venkis. La admiralo--kaj de tiu ĉi minuto vicreĝo--malrapide
falis sur la genuojn, kaj neniam en la vivo liaj lipoj murmuris tian
varmegan preĝon. "Tero! tero!" ĝoje ripetadis dekoj da voĉoj. La
admiralo mallaŭte preĝis. "Te Deum laudamus, Te Dominum confitemur",
murmuris la lipoj de la admiralo. "Salve Regina" ĥore bruis la
ŝipanaro. Kaj kiam, klara kaj majesta, la admiralo aperis sur la
ferdeko, la ŝipanaro kun estimego liberigis al li vojon, la ŝipanoj
salutis lin per entuziasmaj krioj kaj, falante antaŭ li sur la genuojn,
kisis liajn manojn. Kaj li staris inter ili, kiel duondio, lumigita de
la unuaj radioj de la leviĝanta suno, salutante per trankvila rideto
"sian" teron, kaj en liaj okuloj brulis la fajro de genio, kiu venkis
sian sorton. La nokto de lia vivo finiĝis, kaj komenciĝis hela, solena
tago.

---

                        LA HEJMO DE LA METIISTO

       (De Nov-Jorka kuracisto. Rerakontita de E. Weilshaeuser).

   Unu vesperon, en la unua parto de la vintro, la sonorilo estis
forte ektirita, kaj la servantino, kiu malfermis la pordon, raportis
al mi, ke ia homo deziras paroli kun mi. Servanto faras certajn
diferencigojn inter "homo", "sinjoro" kaj "persono". La homo staris
en la antaŭĉambro, sed mi miris, kial li ne estis raportita kiel
"sinjoro". Lia vesto estis tre pura, sed simpla, kaj el ne tre delikataj
ŝtofoj. Lia supra ĉemizo, tiu ĉi signo de pli delikata stato, estis
blanka, en plena ordo kaj preskaŭ eleganta. Ĉio en li montris certan
solidecon, sed nenio prezentis al mi klarigon pri lia situacio en la
vivo. Laŭ sia eksteraĵo li ŝajnis konvena homo. Lia parolado estis
simpla, klara, rekta kaj kun certa nuanco de memfideco, kion oni ĉe
simpla homo ordinare tre malofte trovas.

 --Sinjoro doktoro, li diris, mi volus vin peti veni al mia infano;
ni timas, ke al ĝi minacas atako de krupo.

   Mi prenis mian ĉapelon kaj premis lin antaŭen, ĉar, se lia supozo
estus ĝusta, oni tie ĉi ne devis perdi tempon. Ĉe tiu ĉi malsano unu
horo povas decidi inter vivo kaj morto--Post minuto ni estis sur la
strato kaj paŝis rapide tra unu el niaj larĝaj aleoj. La infano, li
diris, ludis antaŭ la pordo, manĝis kun apetito sian vespermanĝon,
iris poste dormi, kaj antaŭ mallonge ĝi vekiĝis tre raŭka kaj kun
sufoka tusado. Tiu ĉi okazo prezentis preskaŭ nenian dubon, kaj
mi rapidigis miajn paŝojn kaj post kelkaj minutoj mi atingis kun
mia akompananto la pordon de la domo. Ni levadis nin ĉiam pli kaj
pli alte ĝis la kvara etaĝo. La lasta etaĝo de la ŝtuparo estis
kovrita per tapiŝoj kaj de supre lumis al ni malgranda lampo. Antaŭ
la pordo kuŝis bonega kaj tre fortika mato. Vi poste vidos, kial mi
turnas atenton sur tiujn ĉi malgrandajn detalaĵojn.--Mi eniris en
la malfermitan pordon kaj estis salutita de sufiĉe bela, pure kaj
orde vestita virino, kiu ne povis esti iu alia, ol la edzino de mia
akompananto.

 --Mi ĝojas, ke vi tiel baldaŭ venis, ŝi salutis min kun mola,
pura akcento. Vilĉjo, kiel ŝajnas, estas tiel elturmentita, ke li
apenaŭ povas spiri. Kaj post minuto, kiam ni aliris al lia lito, mi
aŭdis la senduban sonon de krupo, kiu tute prave plenigis per tia timo
la korojn de la gepatroj.

 --Ĉu tio ĉi estas krupo, sinjoro doktoro? demandis la patro kun
ekscitita voĉo, kiam mi klinis min super la infanon, belan trijaran
knabon.

 --Sendube, tre serioza atako. De kiam la afero ekŝajnis al vi
suspekta?

 --Antaŭ ĉirkaŭ unu horo, estis la respondo, en kiu sonis forteco
de karaktero. Mi ekrigardis la patrinon. Ŝi estis tre pala, sed ne
kuraĝis paroli.

 --En tia okazo estas kredeble nur tre malmulte da danĝero, mi
diris, sed ni devas tamen ion fari. Ĉu vi havas akvon en la domo?

   La viro aliris al unu kabineto, malfermis du pordojn, kaj oni
povis nun vidi belan banan kuvon, parte plenigitan de akvo. Tio ĉi
estis pli, ol mi kuraĝis esperi, sed mi ne havis tempon, por miri.
La malgranda knabo estis en forta febro kaj malfacile bataladis pro
spiro. Mi elprenis lin el lia malvarma lito, en kiu li kuŝis sur bela
hara matraco, je kiu nenia princo bezonus honti, senvestigis lin de
liaj noktaj vestoj, starigis lin en la kuvon kaj ordonis al lia patro
verŝi tri sitelojn da malvarma akvo super lian kolon kaj bruston, dum
mi per mia mano energie lin frotadis. Poste ni lin sekigis kaj frotadis
tiel longe, ĝis la tuta korpo fariĝis flame ruĝa. Poste mi eltordis
grandan viŝilon, trempitan en malvarman akvon, metis ĝin ĉirkaŭ lian
kolon kaj envolvis lin en lanajn litkovrilojn. La malgranda brava knabo
ĉion trankvile elportis, kvazaŭ li komprenus, ke en apudestado de lia
patro povus fariĝi al li nenio malbona. Post dekkvin minutoj aperis
riĉa ŝvitado, la infano falis en sanan dormon kaj povis denove libere
spiri. La danĝero pasis; tiel rapide pasas tiu ĉi malsano kaj tiel
facile ĝi estas kuracata.

   La zorgoplena vizaĝo de la patro beliĝis, kaj super la vizaĝon
de la patrino kuris radio da feliĉo. Mi direktadis miajn rigardojn
de unu al la alia, kaj pli ol iam mi estis en dubo, kian pozicion en
la vivo ili povas okupi. Signoj de eminenta deveno aŭ pli alta eduko
ne estis videblaj; ili ne faris la impreson de bonklasaj homoj, kiuj
falis en malriĉecon. Pli ĝuste ŝajnis, ke ni havas tie ĉi okazon
kontraŭan : ŝajnis pli ĝuste, ke ili de pli malalta ŝtupo de la vivo
levis sin al pli alta. Mi rigardis ĉirkaŭen en la ĉambro, kiu okaze
estis la dormoĉambro. Ĉio estis en plej bona ordo. La litoj estis
puraj, sed simplaj, la blanka stebita litkovrilo ne povis kosti pli ol
10 ŝilingojn, sed kiel bele ĝi elrigardis! La blankaj flankkurtenoj
estis el malkara muslino, sed iliaj faldoj pendis tiel dense, kvazaŭ
ili estus el damasko--kaj kiel konvene ili elrigardis! La banan kuvon
kun la dense falditaj kurtenoj mi ne povis taksi pli ol 10 dolaroj.
La tualeta tablo de eleganta formo kaj tute kovrita estis sendube el
pina ligno kaj kostis duonon da dolaro. La pentraĵoj sur la muro estis
bone koloritaj litografaĵoj--pli belaj, multe pli belaj, ol oleaj
pentraĵoj, kiujn mi vidis en domoj de milionuloj : ili povis kosti po
tri ĝis kvin ŝilingoj kaj la kadroj po unu dolaro. La planko estis
kovrita per belaj tapiŝoj, kaj la muroj estis de hela koloro. Per unu
vorto, la ĉambro estis tuta ornamujeto--en ĉiuj partoj tiel en ordo,
kvazaŭ artisto ĝin aranĝis.

   Lasante la knabon al trankvila dormado kaj donante la necesajn
klarigojn pri la bano post lia vekiĝo, mi iris kun la gemastroj en
la duan ĉambron, kiu posedis alian, sed egale belan aranĝon. Oni
povus ĝin preni por gastoĉambro, por laborejo de artisto aŭ por
manĝoĉambro. La muroj estis kovritaj per pentraĵoj--portretoj,
historiaj skizoj kaj pejzaĝoj--ĉio pentraĵoj, kiujn povis elekti
nur homo kun gusto ĉe modestaj rimedoj, kiuj tamen havas tiom same
grandan indon, kiel bonaj libroj. Kaj parolante pri tiuj ĉi lastaj, mi
devas tie ĉi rimarki, ke apud la kameno pendis malgranda biblioteko,
kiu ĉe la unua rigardo montris al mi, ke ĝi enhavas la plej elektitajn
trezorojn de la angla literaturo.

   La mastro iris al la skribotablo, malfermis unu fakon kaj elprenis
monon.--Kiom mi ŝuldas al vi, sinjoro doktoro? li demandis, tenante
prete la monon.

   Levante min sur la ŝtuparon, mi pensis, ke mi devos atendi je mia
honorario, aŭ ke mi ĝin neniam ricevos, sed nun ĉio ŝanĝiĝis.
Mi ne bezonis nun, kiel ĝi ofte okazas, sciiĝi pri la pli detalaj
cirkonstancoj kaj mezuri laŭ tio ĉi mian postulon. La homo staris
antaŭ mi preta, por pagi; tamen videble li apartenis al la klaso de
laboristoj kaj estis tre malproksima de bonhaveco; mi tial povis difini
al li nur la plej malaltan sumon.

 --Unu dolaro ŝajnas al mi ne sufiĉa, li respondis. Vi havis pli
grandan laboron, ol la solan skribadon de recepto.

 --Ĉu vi laboras por via sintenado? mi demandis, esperante iom
malkovri la sekreton. Li ridetis kaj montris al mi sian manon, kiu
prezentis la signojn de honesta laborado. Vi estas metiisto, mi diris
kun la intenco sciiĝi pli multe.

 --Prenu tion ĉi, li diris kaj metis kun nerifuzebla gesto dudolaran
banknoton en mian manon, kaj mi kontentigos vian scivolecon, ĉar vi ja
ne povas kaŝi, ke vi estas iom scivola.

   En ĉio tio ĉi estis ia honesta, estiminda sincereco, kiu havis por
mi apartan ĉarmon. Mi metis la banknoton en la poŝon, dum la mastro
iris al la pordo, malfermis ĝin kaj montris al mi kabineton de meza
grandeco, en kiu mi de la unua rigardo ekkonis metiejon de botisto.

 --Vi estas kredeble eksterordinara laboristo, mi diris,
ĉirkaŭrigardante la ĉambron, kiu ŝajnis al mi preskaŭ lukse
meblita, dum ĉe pli proksima observado de ĉiu objekto fariĝis al mi
klare, ke ĝi ne povas multe kosti.

 --Ne, vi eraras. Mi perlaboras nur iom pli ol unu dolaron en tago.
Mia edzino iom helpas. Krom la domaj laboroj kaj la zorgado pri la
infano ŝi perlaboras tiom, ke nia semajna enspezo prezentas mezonombre
ok dolarojn. Ni komencis per nenio, kaj ni nun vivas tiel, kiel vi
vidas.

   Tiu ĉi komforto, tiu ĉi konvena aranĝo, kiu prezentis preskaŭ
lukson, ĉio tio ĉi por ok dolaroj semajne! Mi esprimis mian miregon.

 --Mi estus en granda timo, se ni tiom devus elspezi, li rimarkis. Ni
kun tio ĉi ne sole vivis ĝis nun, sed ni havas ankaŭ jam ion en la
ŝpara banko.--Ĉu vi volos esti tiel bona kaj klarigi al mi, kiel vi
tion ĉi faras? mi demandis, ĉar mi efektive forte volis sciiĝi, kiel
botisto kun edzino kaj infano, perlaborante ok dolarojn semajne, povas
vivi en komforto kaj eleganteco kaj ankoraŭ kolekti monon.

 --Kun plezuro, li respondis, ĉar eble vi aliajn, kiuj ne estas en
pli bona stato, ol mi, povos konvinki, ke ili faru al si sian situacion
kiel eble plej oportuna.

   Mi prenis la donitan al mi seĝon, kaj ni sidiĝis, dum lia edzino,
aŭskultinte la facilan kaj regulan spiradon de sia infano, sidiĝis,
por kudri.

 --Mia nomo estas William Carter, li diris. Mia patro mortis, kiam
mi estis ankoraŭ juna, kaj, posedante ordinaran lernejan sciadon, mi
estis donita al botisto, por lerni. Mi estis granda amanto de legado,
kaj mian liberan tempon mi pleje uzadis tiel, ke mi konatiĝadis kun
la libroj el la biblioteko de la metiolernantoj. La plej multe plaĉis
al mi la plenaj je saĝo de la vivo verkoj de W. Cobbet. Mi decidis
sekvi lian ekzemplon kaj labori, kiom mi povas, por mia kleriĝo, kaj
mi pensas, ke mi ne vane laboris. Sed la edukado de la homo daŭras la
tutan vivon, kaj ju pli mi lernas, des pli multe mi vidas, ke mi devas
aukoraŭ lerni.

   Mi estis ankoraŭ de nelonge submajstro, kiam mi enamiĝis en mian
Marion tie, kiun multaj nomas tre bela, kiun mi tamen ekkonis kiel tre
bonan.

   Mario ekrigardis kun tia gaja, ĉarma rideto, ke la opinio de multaj
ŝajnis al mi tute prava.

 --Laborinte unu jaron kiel submajstro kaj ŝparinte kelkajn dolarojn
(mi havis gravan kaŭzon por ŝpari), mi edziĝis kun mia Mario. Mi
loĝis ĉe ŝia patro, kaj ŝi ĉirkaŭkudradis ŝuojn por la magazeno,
por kiu mi laboradis. Tiel ni vivis kelkajn semajnojn en la domo de
ŝiaj gepatroj, sed tio ĉi ja ne estis nia propra hejmo, kaj tiel ni
decidis aranĝi propran mastraĵon. Ni povis pensi nur pri modesta
loĝejo, kaj mi tutan semajnon serĉis tian, ĉar jen loĝejo estis
por mi tro kara, jen tro mizera. Fine mi trovis tiun ĉi loĝejon.
Ĝi estis nova kaj pura, alta kaj kun bona aero, kaj mi pensis, ke
estus oportune loĝi en ĝi. Mi luis ĝin por kvindek dolaroj por jaro,
ĉar kvankam la loĝejoj ĉirkaŭ ni ĉiuj estas pli karaj, nia mastro
kontentiĝas je tiu ĉi sumo, ĉar li estas kontenta je ni kiel luantoj.
La loĝejo tiel jam estis, sed ĝi estis malplena, kaj krom ni mem ni
havis nur tre malmulte por enporti, sed ni gaje komencis labori, ni
penadis perlaboradi kiel eble pli multe, ni ŝparis, kiom ni povis,--
kaj vi vidas, kion ni atingis.

 --Mi vidas, sed mi ne komprenas, mi diris kun la intenco aŭdi ion
pri la mastrumado de tiu ĉi modesta kaj bela hejmo.

 --Nu, tio ĉi estas sufiĉe simpla. Kiam mi kun mia edzino tie ĉi
enloĝiĝis kaj ni okupis nian loĝejon kun unu tablo, du seĝoj, unu
forno por kuirado, unu aŭ du patoj kaj unu mallarĝa lito kun pajla
matraco, ni faris konsiliĝon de milito. Nu, kara Mario, mi diris, ni
estas tie ĉi; dume ni havas ankoraŭ nenion kaj devas ĉion ankoraŭ
akiri, kaj por tio ĉi ni povas kalkuli nur je niaj dek fingroj.

 --Ni trovis, ke ni povas mezonombre perlabori ok dolarojn. Ni tial
decidis vivi tiel malkare, kiel nur eble, ŝpari, kiom ni nur povos,
kaj kiom eble--ĉion fari mem. Nia pago por la loĝejo prezentis la
sumon de unu dolaro semajne, nia brula materialo, lumigo, uzado de
akvo kaj aliaj bagateloj ankoraŭ unu dolaron. Tian saman sumon ni
difinis por vestoj, kaj per tio, ke ni aĉetas la plej bonajn ŝtofojn
kaj penas konservi la vestojn, kiom ni nur povas, ni povas ĉiam
esti bone vestitaj. Eĉ mia edzino estas kontenta je sia vestaro kaj
trovas, ke kruda silko po 6 ŝilingoj por ulno estas kompare kun la
tempo de uzado pli malkara, ol kalikoto po 1 ŝilingo. Tio ĉi faras 3
dolarojn semajne, kaj nun restas ankoraŭ la manĝaĵoj. Por tio ĉi
mi kalkulas por ni tri unu dolaron semajne.--Tio estas unu dolaron
por ĉiu persono?--Ne, unu dolaron por ni ĉiuj. Ŝajnas, ke vi estas
surprizita, sed la kalkulo estas ĝusta.

 --En la komenco ni elspezadis por tio ĉi pli multe, sed kun la
tempo ni lernis vivi pli bone kaj pli malkare, tiel ke post la pagado
de ĉiuj elspezoj por loĝejo, hejtado, lumigado, vestoj, akvo kaj
manĝaĵo restas ankoraŭ pura superfluo de 4 dolaroj semajne. Mi ne
kalkulis kompreneble flankajn elspezojn, ekzemple se ni iam vizitas la
teatron aŭ koncerton, aŭ havas gastojn ĉe ni.

   Rimarkinte rideton sur miaj lipoj, li daŭrigis :--Jes, ni akceptas
ankaŭ gastojn kaj amuzas nin ĉe tio ĉi tre bone. Iafoje ni havas
dekon da gastoj, kaj ilia regalado per ĉokolado, kukoj k. t. p. kostas
al ni ne pli ol 2 dolarojn; sed tio ĉi ankaŭ ne tro ofte okazas. Tiel
al ni en ĉia okazo restas ankoraŭ 200 dolaroj jare, por kiuj ni nin
aranĝis, kiel vi vidas, kaj rezervis kapitaleton en la ŝpara banko.

 --Mi vidas ĉion tion ĉi, mi diris, nur ne kiel vi vivas. Multaj
metiistoj elspezas pli ol tion ĉi por cigaroj, ne parolante jam pri
drinkoj. Mi petas vin, rakontu al mi, kiel vi vivas.--Kun plezuro. Mi
ne fumas cigarojn, ankaŭ ne maĉas tabakon kaj nek mi nek mia edzino
flaras tabakon.

   La edzino eniris kun agrabla rideto, sed ne interrompis nin, ĉar ŝi
pensis, kiel ŝajnas, ke ŝia edzo ja ankaŭ sen ŝia helpo komprenas
paroli.

   De la tago de mia edziĝo mi uzis nenian alkoholaĵon, nur kvar
fojojn en jaro mi trinkas glaseton da vino, kaj nome : en la festo de
Kristonasko, en la Nova Jaro, la 4-an de Julio [Piednoto : La jartago de
la sendependiĝo de la Nord-Amerikaj Ŝtatoj.] kaj en la naskotago de
nia filo. Tiu ĉi tago estas por ni aparta festo. Mi legis sufiĉe da
higienaj libroj kaj scias, ke teo kaj kafo estas narkotikaj trinkaĵoj
sen nutra enhavo, kaj mi sufiĉe longe esploris la manĝon kreskaĵan
kaj mi lernis dece estimi ĝin; mi ekkonis ĝian pli grandan indon en
komparo kun la dieto miksita kaj trovis, ke ĝi pli bone servas al mi,
ol tiu ĉi lasta, kaj ĉar ni kune legas kaj eksperimentas, tial mia
edzino pensas tiel same, kiel mi.

 --Sed kion do vi manĝas kaj trinkas? mi demandis scivole, por
sciiĝi, kiel malproksime la memedukita filozofo progresis en la leĝoj
de higieno.

 --Venu, kaj mi montros al vi, li diris, prenante kandelon kaj
kondukante min en vastan provizejon. Jen vi vidas antaŭ ĉio muelilon,
kiu kostas al mi 10 ŝilingojn. Ĝi muelas mian tutan grenon, donas al
mi la plej freŝan kaj belan farunon kaj ŝparas al mi la monon por
muelado. Jen estas bareleto da tritiko. Mi aĉetas la plej bonan, kaj mi
estas certa, ke ĝi estas pura kaj bona. Ĝi kostas malpli ol 3 cendoj
por funto, kaj funto da tritiko estas sufiĉa, kiel mi scias, por la
taga nutrado de homo. Ni preparas el ĝi panon, kukon kaj kaĉon. Jen
estas sako da terpomoj. Jen estas maizo. Jen estas faboj, kesto da rizo,
tapioko kaj makaronoj. Jen estas bareleto da plej bonaj pomoj. Jen
skatolo kun sukero kaj jen nia poto butera. Ni prenas ĉiutage kvarton
da vilaĝa lakto, kaj niajn ceterajn manĝaĵojn mi aĉetas tie, kie mi
ilin ricevas la plej bone kaj plej malkare. Se vi kalkulos, vi facile
trovos, ke unu dolaro semajne por tiaj rimedoj de nutrado ne sole estas
sufiĉa, sed ke al ni estas permesita ĉe tio ĉi sana kaj preskaŭ
luksa malsameco. Ekster tio ĉi ni manĝas verdajn legomojn, fruktojn
kaj berojn, kiujn alportas ĉiufoje la responda jartempo. En la somero
ni havas fragojn kaj persikojn, kiam ili estas maturaj kaj bonaj; el
ĉiuj tiuj ĉi simplaj materialoj mia edzino preparas manĝojn, kiujn mi
certe preferas al la manĝoj el la kuirejoj de la plej bonaj hoteloj.

   Mi aŭdis sufiĉe. Tie ĉi mi trovis komforton, prudentecon, guston
kaj modestan lukson ĉe simpla metiisto, kiu komprenis vivi kun
malgrandaj elspezoj. Kiom da senbezonaj plendoj povus esti evititaj,
kiom da ĉagreno kaj suferoj povus esti forigitaj, se ĉiuj laboristoj
vivus tiel prudente, kiel William Carter. Neniam mi premis al iu la
manon kun pli sincera estimo kaj koreco, ol tiam, kiam mi diris "bonan
nokton" al tiu ĉi feliĉa paro, kiu en tiu ĉi kara urbo kun 8 dolaroj
de semajnaj enspezoj vivas lukse kaj riĉiĝas kaj levas la benketon de
botisto al la indo de instrua seĝo de praktika filozofo.

   Leganto, se vi volas profiti de tiu ĉi malgranda historio, sekvu nur
la vortojn de la Biblio : "iru kaj faru tion saman."

---

                           LA FORGESITA PIPO

                        Rakonto de A. EDELMANN.
                         Tradukis I. KAMINSKI.

   En unu el la pluvaj tagoj de Marto per grandaj paŝoj iris sur la
kota strato de la vilaĝo Vindirkovo unu vilaĝano, havanta la aĝon
de ĉirkaŭ tridek jaroj; sed ŝajnis, ke li estas multe pli maljuna.
Li portis disŝiritajn lankitelon kaj ĉemizon, tra kiuj elrigardis
la malgrasa brusto; lia piedvesto ne estis pli bona--unu fliko sur
alia; el la truaj plandoj estis vidata la pajla substerno; sur la kapo
maldece sidis disŝirita, grasmakulita lana ĉapo. Lia bruna senforma
malsobra vizaĝo, sur kiu ankoraŭ restis signoj de antaŭa beleco,
estis tuta kovrita per ruĝaj ŝvelaj aknoj; la okuloj estis ruĝaj kaj
elstarantaj; la kapo jam brilis en kelkaj lokoj per grizaĵo. . . . Per
unu vorto, jam laŭ la sola eksteraĵo de la vilaĝano oni povis juĝi
pri la diboĉa vivo, kiun li kondukis.

   Kaj efektive, granda drinkanto estis tiu ĉi vilaĝano, Doroteo
Nilov. Jen pasis jam pli ol jaro, ke li komencis drinkadi; sed en tiu
ĉi jaro li jam havis tempon fordrinki sian tutan havon kaj la havon de
sia edzino. Lian domon oni antaŭ nelonge vendis publike por depagaj
mankorestoj. Ne dezirante prilabori mem la pecon da tero, kiu restis ĉe
li, li farmigis ĝin, kaj la farman monon li fordrinkis en unu semajno.

   De frua mateno ĝis malfrua nokto li pasigadis la tempon en la
drinkejo, kaj ĉion, kio enfalis en liajn manojn, li forportadis al la
drinkejmastro Vavilo Panfiloviĉ, kiu pro sia boneco ne abomenis eĉ
ĉifonon. Nia Doroteo Nilov ankaŭ estis malbona edzo kaj patro. Li
neniam pensis pri sia malsatanta familio, kaj lia kvieta, bona edzino
Malanja devis akiradi la mizeran ĉiutagan nutraĵon por si, sia edzo
kaj infano--dujara bubeto--per kudrado, lavado aŭ ia alia laborado.
Sed Doroteo ne sole ne estis danka al ŝi por tio, sed batadis ŝin
preskaŭ ĉiutage, revenante hejmen malsobre. Pri sia infano li tute ne
zorgis kaj, oni povas diri, tute ĝin ne konis.

   Ankoraŭ antaŭ nelonge Doroteo Nilov estis kalkulata la plej riĉa
mastro en Vindirkovo. Li havis vastan dometon, multon da tero, bruto kaj
ĉia havo. Sian edzinon Malanja'n, kiu fraŭline estis la plej riĉa
kaj plej bela fianĉino en la tula vilaĝo, li amis pasie. Laborante
fervore, li vivis kviete kaj estis estimata de ĉiuj Vindirkovanoj. Sed
"nek eterne daŭras la ĝojoj, nek senfinaj estas la malĝojoj", diras
rusa proverbo. La ĝojoj pasis ankaŭ ĉe nia Doroteo, sed li mem estis
la kaŭzo de tio ĉi : li amikiĝis kun malbonaj kolegoj kaj komencis
drinkadi, diboĉadi, kaj ĉio transturniĝis la fundo supren. Post unu
jaro ĉe Doroteo jam nenio restis--ĉio transiris al la drinkejmastro
Vavilo.

   Nun ni vidas Doroteon, sin direktantan al sia kaduka dometo,
kiu staris sur la rando mem de la vilaĝo, modeste alpreminte sin
al la plektobaro. Lia vizaĝo esprimis ĉagrenon. Kaj efektive,
ekzistis kaŭzo por ĉagreno : li devis forlasi en la drinkejo la gajan
drinkantaron kaj foriri hejmen, por preni la pipon, kiun li tie forgesis
sur la breto. . . .

   La dometo estis fine atingita, kaj li eniris. La mastrino forestis;
ŝi foriris ien al najbaro, por preni prunte kelke da terpomoj por sia
infano.

   La internaĵo de la dometo konsistis el malgranda kaverno, kies tri
kvaronojn okupis granda rusa forno. Duo da makulitaj seĝoj, tablo kun
diskrevinta tabulo, malgranda kesteto, en kiu estis konservata la tuta
havoresto de la malfeliĉuloj, kaj tre malgranda malnova sanktfiguro--
jen estas la tuta ornamaĵo de tiu ĉi kaverno. Krom tio estis alligita
al la plafono lulilo, en kiu la infano de Doroteo ripozis per trankvila
dormo. Sur ĉio kuŝis la sigelo de malriĉeco, tamen ĉio estis pura
kaj bonorda kaj sur ĉio estis vidata la mano de bona kaj zorgema
mastrino.

   Enirante, Doroteo rekte sin direktis al la breto, prenis la pipon,
sed ankaŭ kunprenis la hakilon, por ĉe la okazo forporti en la
drinkejon, kaj li estis jam kaptinta la fermilon de la pordo, por
eliri, sed en tiu ĉi momento eksonis en la ĉambro sonora infana
rido. Doroteo rapide sin returnis. . . . En la lulilo, eltirante la
manetojn, nur en ĉemizo sole, staris blonda infano, vekita de la pezaj
paŝoj de la patro. Sur la malgrandegaj lipetoj ludis ĝoja rideto,
kaj gaje balancante la vilan kapeton, la infano babiladis : "Patreto!
Paĉjo!". . . .

   Io ekmoviĝis en la malmola animo de Doroteo. Malrapide li aliris al
la lulilo, elprenis per siaj maldelikataj manoj la infanon kaj ekkisis
ĝin. La infano ĉirkaŭprenis per siaj manetoj la kolon de la patro
kaj algluiĝis al lia brusto, gaje krietante kaj senĉese babilante :
"Patreto! Paĉjo!", la solajn vortojn, kiujn ĝi jam povis libere
elparoli. Doroteo ekkisis la infanon ankoraŭ unu fojon kaj volis
kuŝigi ĝin ree en la lulilon. Sed la infano ne deprenis siajn manetojn
kaj sendeturne rigardadis la patron per siaj klaraj nigraj okuletoj.
Denove io ekpikis la koron de Doroteo, kvazaŭ la rigardo de la senkulpa
infano trabruligus lin trae kaj disfluidigus la glacion, per kiu estis
kovrita lia koro. Al li ŝajnis, ke la infano rigardas lin riproĉe kaj
ke ĝi kvazaŭ volas diri per tiu ĉi rigardo :--Patreto! vi volas
forlasi min, por foriri en la drinkejon, fordrinki la lastan hakilon,
tute ne zorgante pri la malfeliĉa panjo, kiu nun malaltigas sin ĉe la
najbaroj. . . . Kaj kion donas al vi la malbenita drinkado?

   Li mem iel nevole ekrigardis en la okulojn de la infano . . .kaj
ektremis, kvazaŭ en tiu ĉi spegulo de la senkulpeco kaj pureco li
ekvidis sian vivon en ĝia tuta abomeninda nudeco.

   Malvarma ŝvito montris sin sur lia vizaĝo; lia koro forte ekfrapis.
Li estis kiel en febro : la kapo al li brulis kaj tra la korpon
trakuris tremfrosto, liaj piedoj ne volis lin teni kaj la tero kvazaŭ
ŝanceliĝis sub ili. En tiu ĉi minuto Doroteo sentis teruran internan
bataladon. Li deziregis denove foriri en la drinkejon, por diboĉi
kun siaj gajaj senzorgaj kolegoj, sed la konscienco, vekita de la
infana rigardo, kvazaŭ alforĝis lin al la tero, al la loko, kie
li haltis. . . . En tiu ĉi minuto la pordo malfermiĝis kaj eniris
Malanja, portante bastaĵon kun terpomoj.

   Kiam ŝi ekvidis sian edzon, starantan kun la infano sur la manoj,
ŝi pretervole haltis sur la sojlo, kiel alforĝita. Dume li pretervole
ekrigardis ŝin kaj ekvidis tion, kion li antaŭe tute ne rimarkadis,
tiel bone, tiel klare, kvazaŭ liaj okuloj subite malfermiĝis. Li
ekvidis ŝian delikatan, malgajan vizaĝon, ŝiajn grandajn, belajn
okulojn, ŝiajn palajn, velkintajn lipojn kaj la vangojn, kiuj antaŭ
nelonge estis ruĝaj kiel papava floro. Li ekvidis ĉion ĉi, kaj lia
vizaĝo ekruĝiĝis de honto. Sed de tiu ĉi momento ĉesiĝis la
interna batalo en lia animo, li subite eksentis ian abomenon kontraŭ si
mem kaj iel instinkte komprenis, ke li nun por nenio en la mondo revenus
en la drinkejon. En atako de ĝojo kaj konfuzo, kun koro trankvila, sed
konsumata de amo kaj kompato, li rigardis la elturmentitan vizaĝon de
Malanja kaj ne sciis, kion diri.

 --Bonan tagon, Malanjeto, kial vi ektimiĝis? fine apenaŭ elparolis
Doroteo kaj ĉe tiuj ĉi vortoj ekrigardis la edzinon per tia rigardo,
kiu rememorigis al la malfeliĉa virino la pasintan feliĉan tempon. Ŝi
komprenis, ke ŝi nun ne devas lin timi; forte, sed ĝoje ekfrapis ŝia
koro, kaj klara rideto eklumigis ŝian vizaĝon.

   Dume Doroteo aliris al ŝi, ekkisis ŝin kaj poste, montrante per la
okuloj la infanon, li ekmurmuris :

 --Li estos bona bubo. Li ne ektimiĝis antaŭ mi, Malanjeto. Li
estos bubo-bravulo! Kaj denove li ĉirkaŭprenis per la dekstra, libera
mano la edzinon, altiris ŝin al si kaj mallaŭte diris al ŝi :

 --Mi scias, Malanja, ke mi multe estas kulpa antaŭ vi . . . sed nun
estas fino al ĉio, Malanja. . . . Neniam pli . . . Mi ĵuras, ke mi pli
ne drinkos. . . . Ĉu vi aŭdas, Malanja . . . neniam, neniam. . . . La
infano estu atestanto, ke mi ĝis la morto ne prenos en la buŝon tiun
malbenitan trinkaĵon. . . .

   Ŝi estis pala, kiel tolo, kaj ne povis elparoli eĉ unu vorton; ŝi
nur ĉirkaŭprenis Doroteon kaj forte, forte ekkisis lin.

 --Mi estas peka antaŭ vi, Malanja; mi devas peti vin kaj stari sur
la genuoj antaŭ vi, ĉar mi, malbenita, pereigis, tre malfeliĉigis
vin. Kaj li efektive, ankoraŭ tenante la infanon, mallevis sin antaŭ
la edzino sur la genuojn kaj forte kliniĝis antaŭ ŝiaj piedoj. Kaj
li tiel longe ne levis sin, ĝis ŝi, laŭte ploregante, levis lin kaj
sidigis lin sur la benkon.

 --Ha, mi malsaĝulo . . . malhonorulo . . . granda malsobrulo . . .
parolis Doroteo, sidante sur la benko kaj direktinte siajn okulojn al
la planko. Jen kion kaŭzis al mi la drinkado! Vi nur pardonu min, kaj
mi ĵuras per Dio, mi ĉesos drinki! Li, li estos atestanto! La lastajn
vortojn li elparolis, montrante per unu mano la infanon kaj la duan
manon kunpreminte en pugnon. Malanja ploris; ŝi forte bedaŭris sian
edzon.

 --Mi pardonas vin, kara; Dio kaj la homoj ankaŭ vin pardonos. Nur
ĉesu, Doĉjo, drinki la malbenitan vinon; ĝi ja pereigis vin!

 --Ho, ho, mi, malfeliĉulo, ne kvietiĝis Doroteo. Kial mi vin
senkulpan pereigis! . . . Mi nun nenion havas, nek ĉevalon, nek
bovinon . . . Kie estis mia konscienco!

   Kaj Doroteo laŭte ekĝemis. Longe konsoladis lin Malanja, kiel ŝi
povis. Sed li tute trankviliĝis nur en la vespero.

   Kaj longe ankoraŭ ili parolis inter si pri tio, kiel komenci
novan vivon, kaj nur tiam, kiam la vilaĝa sonorilo malgaje eksonis
noktomezon, ili sin levis de apud la tablo. Varmege ili preĝis antaŭ
sia sanktfiguro, kaj kun feliĉaj vizaĝoj, sur kiuj estis esprimita ia
anĝela kvieteco, ili iris dormi . . .

   Tiel finiĝis la feliĉa tago de niaj malriĉuloj.

                                   *
                                  * *

   Pasis kelkaj jaroj. Sur tiu loko, kie staris antaŭe la mizera dometo
de Doroteo, staris nun vasta pina domo kun peroneto. Apud la domo, gaje
babilante, ludis du malgrandaj infanoj, kaj sur la peroneto sidis,
okupita de kudrado, juna bela virino en ruĝa sarafano. Estis malfacile
rekoni en ŝi la antaŭan malsaneman, palan Malanja'n. Ĝi estis la
familio de Doroteo, kiu severe plenumis la donitan promeson kaj ĉesigis
sian antaŭan diboĉan vivon.

   Kiel ofte rememoradis la geedzoj pri tiu feliĉa tago, kiam Doroteo
forgesis en la domo la pipon kaj, por preni ĝin, venis el la drinkejo,
por jam neniam tien reveni.

---

                                 ARTURO

                       (Rakonto de V. DEVJATNIN.)

                                   I

   Sinjorino Anneto, kvankam sufiĉe matura en sia aĝo (ŝi havis
preskaŭ 50 jarojn), tre bone ankoraŭ sin konservis, almenaŭ laŭ
ŝia ekstera vido oni ne povis ŝin nomi maljunulino : la koloro de
ŝia vizaĝo estis ĉiam tiel roza, la dentoj tiel blankaj kaj ebenaj,
ke iafoje eĉ nevole naskiĝadis tre ofenda por ŝi suspekto. Sinjorino
Anneto, laŭ la volo de la sorto, ĝis nun ankoraŭ estas fraŭlino,
sed . . . ŝi estas jam vidvino! . . . Ŝi mem rakontis al mi (mi ĝis
nun estas ŝia amiko), ke ŝi perdis sian junan belan edzon tuj post
la edziniĝo; apenaŭ la junaj geedzoj revenis el la preĝejo, ŝia
edzo falis kaj mortis! Al li fariĝis kredeble disŝiro de koro, tro
multe plenigita de amo. Dank' al tiu ĉi okazo la malfeliĉa sinjorino
restis vidvino, travivinte kun la edzo nur proksimume duonon da horo.
De tiu tempo pasis jam tridek jaroj, la amo de sinjorino Anneto havis
jam tempon tute malvarmiĝi, sed edziniĝo entute tiom ŝin timigis, ke
ŝi decidis senrefare jam eterno resti fraŭlino kaj eĉ ĵuris sankte
plenumi tiun ĉi decidon. Sed la petolema sorto subite devigis ŝin
ankoraŭ unu fojon facile tuŝi la katenojn de Himeneo. Jen kio okazis.

                                   II

   Unu fojon sinjorino Anneto veturis sur fervojo, revenante el la
malgranda urbeto K. post enterigo de sia kuzo. Okupinte en la vagono tre
oportunan kanapeton, ŝi volis ekdormi, dezirante almenaŭ per tio ĉi
sin liberigi de ŝin premanta ŝarĝa impreso de morto,--sed subite,
rigardinte okaze la plankon, ŝi vidis ian libron, forgesitan kredeble
de elirinta veturanto. Sinjorino Anneto levis ĝin kaj malfermis : tio
ĉi estis franca tradukita romano sub la titolo : "Terura sekreto".
Ŝi estis tre ĝoja je tiu ĉi neatendita trovaĵo kaj komencis avide
legi paĝon post paĝo. La romano estis tre interesa : en ĝi estis
teruraj mortigoj kaj sekretaj malaperoj kaj malfeliĉa amo, per unu
vorto, en ĝi estis ĉio, kio devas esti en ĝusta romano,--kaj
entute en la romano estis tia miksaĵo, ke sinjorino Anneto nur kun
granda malfacileco povis kompreni kvankam malmulte tiun ĉi mirindan
produktaĵon de la genia aŭtoro. Tiu ĉi malfacila laborado de la kapo
lacigis la malfeliĉan legantinon, kaj ŝi ekdormis . . .

   Jen ŝi sonĝas, kvazaŭ ŝi estas ankoraŭ tre juna knabino. Ŝi
senfine amas lin kaj li, bela, flama junulo, varmege, pasie ŝin amas.
Sed la kruela patro elektis por ŝi malbelegan, maljunan, senharan
baronon, kiu scias ian teruran familian sekreton de ŝia patro kaj
per tio ĉi tenas lin en siaj manoj. La terura tempo proksimiĝas :
jam estas difinita la tago de edziniĝo kun la barono . . . La patro
ŝin enŝlosis en malgrandan ĉambreton kaj alstarigis al ŝi maljunan
diablistinon servantinon, kiu atente ŝin gardas kaj ne permesas al
ŝi eĉ paŝon fari libere,--kaj ŝi, malfeliĉa ofero de la patra
krueleco kaj de la malbonega barona volupto, ne povas eĉ sciigi lin,
sian amatan, pri sia terura situacio! . . . En malespero ŝi ŝiras
siajn harojn, sin ĵetadas en la ĉambro, kaj fine, tute freneziĝinte,
ŝi saltas kun kapo malsupren el la fenestro sur la pavimon kaj . . . ho
mirindaĵo! . . . ŝi enfalis en la brakojn de sia amanto! Ili flugas,
flugas, flugas kun nekredebla rapideco en ia sorĉa kaleŝo al la rando
de la mondo, al plej feliĉa Arkadujo . . . Jen jam estas proksime, al
ŝi jam blovetis feliĉo . . . Sed subite post ili fariĝis forta bruo.
Ili rigardas kaj . . . ho, teruro : persekuto! . . . Sur nigra flugila
ĉevalo rapide flugas la barono! . . . Minace brilas liaj verdaj okuloj,
liaj haroj estas disblovitaj, liaj longaj malgrasaj manoj kun akraj
kurbaj ungegoj estas etenditaj antaŭen . . . Lia forta ĉevalo flugas
kun rapideco de sago, distranĉante kun fajfo la aeron per sia larĝa
fortika brusto . . . Ankoraŭ unu momento, kaj la geamantoj nepre devas
perei! . . . La juna fraŭlino pli proksime sin alpremis al sia karulo,
ĉirkaŭprenis lin, li forte, dolĉe ŝin kisis kaj . . . ŝi vekiĝis.

   En la preskaŭ tute malplena vagono estis mistera duonlumo : kelkaj
lanternoj estis estingitaj, kaj la ankoraŭ brulantaj estis kovritaj per
mallumaj verdaj kurtenetoj, tra kiuj ili apenaŭ ĉirkaŭlumis du aŭ
tri dormantajn veturantojn.

   Sinjorino Anneto eksentis, ke iu delikate premas ŝian manon, kaj nur
nun ŝi ekvidis starantan antaŭ ŝi sur genuoj ian nekonatan viron,
kiun ŝi, mem ne komprenante per kia maniero, forte ĉirkaŭprenis
per la maldekstra libera mano . . . Ŝi eksaltis, kvazaŭ pikita de
serpento, kaj kun teruro rigardis ĉirkaŭen : en la vagono estis tute
silente.

 --Kion vi volas, sinjoro?

   La nekonato malrapide sin levis kaj kun petego etendis al ŝi la
manojn.

 --Pardonu! li murmuretis : pardonu, se mi vin nevole ofendis . . .
Sed vi tiel afable respondadis miajn karesojn, ke mi pensis . . . Ho,
pardonu, pardonu min! . . .

   Kaj li ree stariĝis sur la genuoj, kaptis ŝian manon kaj alpremis
ĝin al siaj lipoj. Al sinjorino Anneto ŝajnis, ke tio ĉi estas
ankoraŭ sonĝo . . . Fine ŝi mallaŭte liberigis de li sian manon.

 --Levu vin, pro Dio! kion vi faras? ŝi diris al la nekonato : ni ja
povas fariĝi objekto de atento por ĉiuj veturantoj!

   Li senvorte obeis. Sinjorino Anneto iom post iom komencis
trankviliĝadi, kaj vidante, ke la stranga sinjoro tute ne estas por
ŝi danĝera, sed, kontraŭe, li mem timas ion, ŝi tute trankviliĝis
kaj eĉ ekinteresiĝis je tiu ĉi neatendita aventuro kaj ankaŭ je
la mistera nekonato, kiu silente sidis antaŭ ŝi sur la kanapeto.
Sinjorino Anneto sin levis, forŝovis la kurteneton de la plej
proksima lanterno kaj, dank' al ĝia lumo, ekvidis antaŭ si belan
kaj eksterordinare simpatian viron en la aĝo de ĉirkaŭ 35 jaroj.
Liaj densaj nigraj ondaj haroj kun intenca nezorgeco estis forĵetitaj
posten kaj bone ombris la agrablan palecon de la bela maldika vizaĝo
kun malgranda barbeto; la vivaj esprimaj okuloj de ia nedifinita koloro
lumis de sento, kiun tuj oni ne povas kompreni,--sed tiu ĉi sento
havis ian forlogantan forton . . . Sinjorino Anneto nun rememoris, ke
ŝi sufiĉe ofte renkontadis tiun ĉi belulon sur la strato en K.,--
kaj sekve li estas al ŝi iom konata. Ŝi decidis ekparoli kun li.

 --Pardonu, ŝi komencis, mian ne tute modestan demandon, sed mi tre
volas scii, kiu vi estas. Al mi ŝajnas, ke mi vin renkontadis en K.,
kaj tial . . . tial via vizaĝo estas al mi iom konata. De kie, kien kaj
pro kio vi veturas?

   La nekonato ekĝemis.

 --Tro malgaja kaj, la plej grava, tro longa estas la historio,
respondis li nevolonte : post duono da horo ni estos jam en K., kaj mi
ne havos sufiĉe da tempo, por kontentigi vian scivolecon,--sekve oni
ne devas eĉ komenci. Mi diros nur sole, ke mi estas la plej malfeliĉa
homo en la tuta mondo, mi estas de ĉiuj pelata, de ĉiuj malamata
kaj de neniu amata . . . Ĉiujn viajn demandojn : de kie mi veturas,
kien kaj pro kio, mi nur povas respondi : mi ne scias, ne scias, ne
scias! . . . Kaj la nekonato, kaŝinte la vizaĝon per la manoj, restis
en profunda silento. La koro de sinjorino Anneto tropleniĝis per
kompato al tiu ĉi malfeliĉa homo : ŝi jam estis preta ekplori.

 --Rakontu al mi vian malĝojon, ŝi diris kore : per tio ĉi vi eble
faciligos vian animon.

   La nekonato levis la kapon, kaj liaj okuloj ekbrilis.

 --Ho, kiel mi estas feliĉa! li ekkriis kun profunda sento : Mi
aŭdas kompatajn vortojn de virino, kiun mi tiel longe kaj tiel pasie
amas! kiun mi . . .

 --Kion vi diras? interrompis lin sinjorino Anneto : rekonsciiĝu!
rigardu min : ĉu oni povas enamiĝi en tielan maljunulinon?

 --Mi ne diris, ke mi enamiĝis, rediris la nekonato, denove prenante
ŝian manon : ne, mi jam longe ĉesis enamiĝadi, sed mi ne perdis
ankoraŭ la kapablon de amo . . . Jes, sinjorino Anneto . . .

 --De kie vi scias mian nomon? mirege ekkriis sinjorino Anneto : kiu
vi estas?

 --Vi min ne konas kaj kredeble neniam aŭdis mian nomon. Mi estas
Arturo de . . .

 --Via nomo estas Arturo?! Dio! kia stranga okazo!

   Sinjorino Anneto rememoris, ke la ĉefa heroo de la romano, kiun ŝi
trovis antaŭ nelonge tie ĉi en la vagono, ankaŭ estas "Arturo". Ŝi
kredis je diversaj antaŭsignoj, kaj tiu ĉi egaleco de la nomoj ŝin
forte ekfrapis : ŝi vidis en ĝi ian antaŭsignon de la ĉielo mem.

 --Jes, daŭrigis la nekonato, mi estas Arturo de Buler. Mi vin
ekkonis preskaŭ antaŭ du jaroj (per kia maniero--mi ne diros),
kaj de tiu sama tempo mi amas vin per ĉiuj fortoj de mia animo! De
tiu tempo mi ĉiam serĉis renkonti vin, kaj al tiu ĉi celo mi tre
ofte veturadis en la urbon K. Dank' al multaj kaŭzoj, pri kiuj mi ne
kuraĝas paroli, mi ne volis konatiĝi kun vi . . . Sed fine mi decidis
fari tiun ĉi danĝeran por mi paŝon kaj . . . nun mi jam tute ne
bedaŭras tion ĉi, ĉar mi estas multe rekompencita!

   Arturo kun fajro kisis la manon de sinjorino Anneto, kiu kun tremanta
koro aŭskultis liajn flamajn parolojn.

 --Mi ne volas lacigi, li daŭrigis, vian atenton per rakontado pri
mia tuta malgaja vivo,--kaj tio ĉi eĉ ne estas necesa : nia okaza
konateco finiĝos, kiam ni alveturos en K., kaj disiros en diversajn
flankojn, por eble neniam jam nin renkonti . . . Post kelkaj minutoj
estos jam K . . . Tial ne estas ĝustatempe eĉ komenci! . . .

 --Ha, ne, pro Dio! vive rediris sinjorino Anneto : mi tiel multe
partoprenas en via sorto, tiel korege vin kompatas . . . Mi petas vin,
sinjoro, diru al mi vian malĝojon! . . .

   En tiu sama minuto la vagonaro brue venis al la K-a stacidomo. Arturo
etendis al ŝi la manon.--Adiaŭ! li diris kun tremo en la voĉo :
ankoraŭ unu fojon mi petas vin : pardonu kaj ne rememoru min malbone!

 --Ĉu efektive nia konateco nur per tio ĉi finiĝos? kun sincera
malĝojo demandis sinjorino Anneto, retenante kaj facile premante lian
manon.

 --Tio ĉi dependas de vi, respondis Arturo.

 --Sed kion do mi devas fari? Mi ne loĝas aparte en mia propra domo,
kaj sekve mi ne povas inviti vin rekte al mi . . .

 --Tio ĉi tute ne estas necesa, tiom pli ke mi kun la unua vagonaro
veturas reen en B., kie mi loĝas. Sed se vi deziras fari min senfine
feliĉa, donu al mi vorton respondadi miajn leterojn kaj iam min viziti
en mia malriĉa hejmo : B. estas ja tiel proksima! . . .

   Sinjorino Anneto kun plezuro plenumis lian modestan deziron,--ŝi
donis al li sian adreson, prenis de li lian,--kaj ili disiĝis amike.

                                  III

   Pasis semajno. Sinjorino Anneto preskaŭ forgesis sian vojan
aventuron, kaj eĉ la vizaĝo mem de ŝia voja kolego komencis iel
mallumiĝi en ŝia memoro,--kaj jen subite ŝi ricevis leteron. Ŝian
koron kvazaŭ io pikis. Per manoj tremantaj de interna ekscitiĝo ŝi
disŝiris la koverton kaj rigardis la subskribon; jes, ŝia antaŭsento
ne trompis ŝin : la letero estis de li! Ŝi avidege komencis legi. Jen
kion skribis Arturo : "Kara mia Anneto! Pardonu al mi tiun ĉi nevolan
senceremoniecon, sed la amo ne scias paroli alie. Vi tiel forte deziris
ekscii mian historion. Mi plenumas vian deziron, kiun mi estimas, kiel
plej sanktan leĝon. Sed mi korege petas pardonon, mia anĝelo, se tiu
ĉi malgaja historio vin malĝojigos. Mi devas komenci de malproksime.
Mi naskiĝis en la ĉirkaŭaĵo de Moskvo en genta patra bieno. Mia
patro estis tre riĉa homo, natura aristokrato, bonege edukita, sed
bedaŭrinde senkaraktera. Li estis vidvo, kaj mi--lia sola filo
kaj heredanto de lia tuta grandega riĉeco. Li ekiris vojaĝadi kaj
prenis kun si ankaŭ min, tiam ankoraŭ dekkvinjaran knabon. Kiam ni
estis en Parizo, li enamiĝis en unu belan kantistinon, edziĝis je
ŝi kaj aĉetis por ŝi riĉan bienon en la ĉirkaŭaĵoj de Parizo,
kie ni ankaŭ enlokiĝis. Mia vivo en tiu tempo estis neelportebla :
mia duonpatrino jam de la unuaj tagoj de nia kuna loĝado komencis
min malami kaj baldaŭ ekscitis kontraŭ min mian patron, kiu ŝin
senfine amis kaj plenumadis ĉiujn ŝiajn kapricojn. Post duono da
jaro mia patro povis jam rimarki, ke lia edzino kondutis tiel same,
kiel ŝi kondutis, estante ankoraŭ kantistino, en li do ŝi vidis
ne edzon, sed simple homon, kiu devas ŝin provizadi : ŝi senĉese
postuladis de li monon, kiun ŝi elspezadis eksterordinare rapide,
dank' al baloj, koncertoj, maskobaloj k. t. p. Ŝi preskaŭ ĉiutage
mendadis por si ĉiam novajn ornamojn kaj ĉiusemajne devigadis mian
patron pagi grandegajn kalkulojn de tajlorinoj, meblistoj, kaleŝistoj,
oraĵistoj. La patro kun teruro rimarkis, kiel rapide malaperis lia
riĉeco, sed li sin tenis, li silentis. Fine li tute perdis la paciencon
kaj decidis serioze interparoli kun la edzino,--sed ŝi tiel bone
lin renkontis, ke li por ĉiam forlasis la deziron interparoli kun
ŝi kaj, eksilentinte tute, humiliĝis al sia sorto. Per tia maniero
lia tuta riĉeco post unu kaj duono da jaro malaperis tute, kaj mia
malfeliĉa patro flnis la vivon per memmortigo,--kaj lia edzino
fariĝis kromvirino de iu bankiero.--Post la morto de la patro mi,
dank' al helpo de bonaj homoj, forveturis Rusujon, kie estis ankoraŭ
unu nia genta bieno, en kiu mi enlokiĝis kaj komencis min okupi per
vilaĝa mastraĵo. Tiel pasis du jaroj, en la daŭro de kiuj mi, tute
ne sciante mastrumi, tiel malbonigis ĉiujn miajn aferojn, ke fine
mia bieno pro ŝuldoj estis vendita per publika vendo, mi fariĝis
preskaŭ almozulo, kaj nur kun helpo de unu mia parenco ricevis servon
sur fervojo. Nun mi venis al la plej terura momento de mia vivo! . . .
Kiam mi havis la aĝon de dudek du jaroj, mi edziĝis je unu bela juna
fraŭlino . . . Ho, kiel doloras mia malfeliĉa koro ĉe tiu ĉi ŝarĝa
rememoro! Dio vidas, kiel multe mi amis mian edzinon! Sed kredeble ne
estis al mi sorto longe ĝui tiun ĉi feliĉon . . . Post du monatoj de
nia edziĝo (per ĉiuj fortoj de mia animo mi malbenas tiun ĉi teruran
momenton!) mi tute okaze trovis mian edzinon en la brakoj de malnobla
amanto! . . . Ho, mia kara! En tiu ĉi loko la plumo elfalas el miaj
manoj, mi ne havas forton daŭrigi kaj mi proponas, ke vi mem alplenigu
tiun ĉi teruran pentraĵon . . . Mi devas nur diri, ke mi forkuris de
tiu ĉi malnobla virino, kvazaŭ de pesto, kaj de tiu tempo mi jam ŝin
ne renkontadis, sed proksimume post tri jaroj mi tute okaze eksciis, ke
ŝi estis mortigita ie en Germanujo per la mano de ŝia amanto, kiun ŝi
trompis tiel same, kiel min! . . . Jen estas la malgaja rakonto de mia
disrompita vivo.--Pardonu, mia kara! Donu al vi la potenca Dio multe
da feliĉo. Varmege vin amanta via Arturo."

   Traleginte tiun ĉi leteron, sinjorino Anneto eksentis ion tian,
kion ŝi mem komence ne povis kompreni. Tiu ĉi sento ne estis ordinara
partopreno en la sorto de proksimulo, ĝi ne estis ankaŭ sento de
kompato al malfeliĉa homo,--ne, ĝi estis io multe pli forta : ĝi
estis amo, jes, amo! . . . Sinjorino Anneto kontraŭ sia propra volo en
la profundaĵo de la animo tion ĉi konfesis. Ŝi decidis tuj respondi
la leteron de Arturo, respondi en tia sama senco, kaj sendi al li pro
signo de sia amo antikvan diamantan ringon, kiun ŝi ricevis, kiel
heredon, ankoraŭ de sia avino. Jen ŝi en tiu sama tago vespere sin
enŝlosis en sia ĉambro kaj tute plenskribis du grandajn foliojn da
poŝta papero. Kiel Arturo, nur pli detale, ŝi en la komenco priskribis
sian tutan vivon per tiel fortaj vortoj, ke eĉ ŝi mem ekploris,
tralegante la produkton de sia libera fantazio,--kaj poste jam ŝi
alpaŝis al vasta klarigo de sia amo, kiun ŝi esprimis senfine pli
bone kaj elokvente, ol Arturo. La duan tagon la sigelita letero kaj
la atente ĉirkaŭkudrita multekosta sendaĵo estis forportitaj en la
poŝtan oficejon,--kaj post tri aŭ kvar tagoj matene ŝi ricevis jam
de Arturo respondon : la tuta letero de la komenco ĝis la fine estis
plenigita de signoj de ekkrio, de punktaroj, de signoj de demando kaj
ekkrio kune kaj simple de demandoj,--sed ordinaraj punktoj kaj komoj
preskaŭ tute forestis. Li petegis sinjorinon Anneton alveturi al li en
B-n, por "per sia apero ĉirkaŭlumigi kaj sanktigi la malluman neston
de malfeliĉa ermito, kaj doni al li la eblon vidi sian diinon" . . .
Traleginte tiun ĉi leteron, ŝi decidis la sekvantan tagon kun la
matena vagonaro veturi en B-n, kaj per telegramo ŝi sciigis pri tio
Arturon, por ke li povu ŝin renkonti.

                                   IV

   Suferante de senpacienco, ŝi pasigis la tagon kaj la sekvantan
nokton, kaj matene frue ŝi alveturis al la stacidomo, kiam ankoraŭ
iris nenia vagonaro : timante malfrui, ŝi atendis du horojn la tempon
de forveturo,--kaj, enirinte fine en la vagonon, ŝi sidis kvazaŭ
sur pingloj, ĉiuminute elrigardadis tra la fenestro kaj malbenadis la
neelporteble malrapidan, laŭ ŝia opinio, iradon de la vagonaro kaj la
maŝiniston kaj la konduktoron kaj entute ĉiujn servantojn de fervojo,
forgesinte en sia malpacienco, ke ŝia Arturo ankaŭ servas sur fervojo.
Fine la vagonaro haltis, kaj tra la malfermitaj fenestroj de la vagono
ŝi ekaŭdis la longe atendatan vokon de la konduktoro "stacio B., la
vagonaro staras dekkvin minutojn!" Kun eksterordinara viveco, kiun eble
envius eĉ dekkvinjara knabino, ŝi elsaltis el la vagono,--kaj ŝi
tuj ekvidis Arturon, kiu ankaŭ ŝin rimarkis kaj jam rapidis al ŝi
renkonte. Li ŝin ĉirkaŭprenis kaj karese kisis.

 --Ho, mia kara, fine vi alveturis! li ekkriis ĝoje. Sinjorino
Anneto de ekscito ne povis eĉ paroli. Ŝi aŭtomate sin apogis sur la
brakon de Arturo, kaj ili eliris sur la veturilejon. Arturo zorge ŝin
sidigis en malnovan disbatitan veturigistan kaleŝon, li mem sidiĝis
kaj delikate ĉirkaŭprenis ŝian dikan rondan talion. Sinjorino Anneto
sentis kapturnon de ravo. La maljuna ĉevalo uzis ĉiujn siajn fortojn,
por kontentigi sian tro postulantan mastron, kiu ĉiuminute batadis
ĝiajn malgrasajn flankojn,--ĝi svingadis la voston, spirblovadis
kaj, balancante la kapon, vane penis kuri pli rapide. La kaleŝo kun
laŭta krakado ruliĝadis sur la malbona pavimo kaj fine, laŭ la montro
de Arturo, haltis apud la pordego de malnova ligna dometo. Arturo helpis
al sinjorino Anneto elrampi el la kaleŝo kaj kondukis ŝin tra malpura
malgranda korteto, plenigita per iaj bareloj, al flankodomo, klarigante
al ŝi, ke la ĉefan parton de la domo oni en tiuj ĉi tagoj komencos
rebonigi kaj ke, dank' al tiu ĉi cirkonstanco, li devas dume "iel"
lokiĝi en flankaĵo.

 --Por mi, diris Arturo, kiel por fraŭlo, estas tute egale, kie ajn
mi loĝas,--vi do min ne mallaŭdos. Ili aliris al la pordo, kiu estis
fermita. Arturo ekfrapis. La pordon malfermis ia stranga ekzistaĵo--
viro aŭ virino, tre malfacile estis ekkoni--malpurigita, ĉifona.
Li trairis malbonodoran kuirejon kaj eniris en negrandan malaltan
ĉambreton kun deŝiritaj tapetoj kaj kun ne blankigitaj fornoj; tiu ĉi
ĉambreto prezentis kredeble la gastoĉambron, ĉar apud la muro inter
la fenestroj staris kanapo, kovrita per nigra senŝeligita vakstolo,
antaŭ la kanapo estis ronda tablo kaj apud ĝi de unu flanko seĝo tute
ligna, de la dua flanko--seĝo kun leda kuseno; ankoraŭ unu seĝo, en
kiu mankis unu piedo, staris apud la muro en angulo. Krom tiuj ĉi en
la tuta ĉambro estis nenia meblo. Sinjorino Anneto kun mirego rigardis
ĉirkaŭen.

 --Vi ne atendis vidi min en tia malriĉegeco? demandis Arturo.

 --Malriĉeco ne estas malvirto, respondis Anneto.

 --Jes, sed ĝi estas pli malbona, ol malvirto, kun ĝemo diris
Arturo : almenaŭ mi plivolus esti riĉa. En la nuna materiala tempo
riĉeco estas unu el la plej necesaj kondiĉoj de feliĉo, ĉar nur ĝi
donas sendependan situacion, sen kiu tute ne estas ebla vera feliĉo.

   Sinjorino Anneto singardeme sidiĝis sur la kanapon, kaj Arturo
eliris, por ordoni tagmanĝon. Post kelkaj minutoj li revenis kaj
sidiĝis apud sinjorino Anneto. Ŝi karese prenis lian manon kaj diris
kun sincera partopreno :

 --Mi bone prezentas al mi, kiel malfacile estis por vi, mia karulo,
post tiu lukso, al kiu vi alkutimis de infaneco, humiliĝi al via nuna
sorto! . . .

 --Jes, mia amikino, kun profunda ĝemo respondis Arturo : komence
estis tre malfacile, sed poste nenio . . . mi alkutimis. Homo estas tia
ekzistaĵo, ke ŝajne ekzistas nenio, al kio li ne povus alkutimi :
mi mem tion ĉi spertis. Nun mi tiel kunviviĝis kun mia situacio, ke
mia tuta pasinta vivo, al mi ŝajnas, estis nur ia mirinda sonĝaĵo,
sendita al mi de iu sorĉisto.

 --Kaj ĉu efektive vi neniam bedaŭris tiun ĉi sonĝaĵon? Kaj
la riĉegeco, kiun posedis via patro, ĉu efektive vi eĉ ĝin ne
bedaŭris?

 --Antaŭe mi neniam pensis pri riĉeco, ĉar ĝi ne estis al mi
necesa. Sed nun . . . nun estas alia afero . . .

 --Kial do nun estas alia afero?

 --Arturo pasie ĉirkaŭprenis sinjorinon Anneton kaj komencis
senfine ŝin kisi.

 --Nun, ekkriis li kun fajro, nun mi havas celon en la vivo, celon,
kiun mi povas atingi nur ekriĉiĝinte,--tial mi nepre devas riĉiĝi,
nepre, nepre! . . .

 --Ho, mia kara, rediris sinjorino Anneto, karesante lin : per
honesta vivo estas tre malfacile riĉiĝi.

 --Sed mi volas kaj esperas per honesta vivo tion ĉi atingi.

 --Ne, mia amiko, tion ĉi vi ne povos fari.

 --Kaj mi pensas, ke mi povos, almenaŭ la espero min ne forlasas.

 --Kion do vi volas entrepreni? demandis sinjorino Anneto multe
ekinteresite.

 --Mi eĉ jam entreprenis. Kaj se mi havus kvankam malmulte pli
bonajn monajn rimedojn, mia entrepreno sendube havus plenan sukceson.

 --Sed kia do estas tiu ĉi entrepreno.

 --Vidu, mia kara, komencis Arturo : kiel vi jam scias, mi havis tre
bonan bienon, kiu estis vendita pro ŝuldoj. Tiun ĉi bienon aĉetis unu
mia malproksima parenco, kiu, kiel mi antaŭ nelonge eksciis, pruntis
de mia patro kvindek mil rublojn laŭ kambioj. Tiujn ĉi kambiojn mia
patro, ankoraŭ antaŭ sia forveturo Parizon, sendis por enkasigo al la
Moskva Granda Juĝejo, kiu decidis, ke tiu ĉi enkasigo estis komencita
tute regule. Sed mia parenco petis mian patron, ke li permesu al li
pagi tiun ĉi ŝuldon post tri jaroj. La patro plenumis lian peton;
poste li baldaŭ forveturis el Rusujo kaj kredeble forgesis tiun ĉi
ŝuldon : almenaŭ al mi li nenion parolis pri ĝi. Mi eksciis pri tio
ĉi tute okaze : iu mia bondeziranto sciigis min per anonima letero,
ke tiu ĉi afero ĝis nun ankoraŭ troviĝas en la Moskva Juĝejo. Kaj
jen mi decidis relevi tiun ĉi aferon. Sed jam ĉe la unuaj paŝoj mi
renkontis preskaŭ nevenkeblan baron : mi devas dungi bonan advokaton
kaj mi tute ne havas monon . . . Mi volis prunti la necesan sumon, sed
al mi oni rifuzis, kaj nun mi estas en tia situacio. . . .

   Arturo ne finis sian penson, ĉar lin interrompis sinjorino Anneto,
fajre lin ekkisinte.

 --Karulo mia, ŝi diris : plenumu mian unuan peton!

 --Ho, jam antaŭe mi donas mian vorton de honoro! rapide respondis
Arturo : por vi mi estas preta ĉion fari,--nur ordonu!

 --Prenu de mi la necesan sumon da mono! . . . Mi ne estas riĉa,
sed mi ĝoje, kun plezurego helpos al vi kvankam malmulte . . . kiom vi
bezonas?

   Arturo ne respondis. Li videble ne atendis tian peton; sed, antaŭe
doninte vorton, li ŝajne ne sciis, kion li devas respondi.

 --Ne, mia bona, mia kara, li diris fine : mi ne povas, mi ne havas
la rajton preni de vi monon . . . Vi postulas ion neeblan . . .

 --Sed via vorto?

 --Pardonu, mia amiko, mi donis ĝin en rapideco, mi eĉ ne povis
pensi, ke vi min petos pri tio ĉi . . . Ne, ne, mi ne povas, tute ne
povas! . . .

 --Arturo, amata mia, mia karulo, petegis sinjorino Anneto : se vi
min efektive amas, vi ne rifuzos al mi en tiaj bagateloj. Mi ja ne
donacas al vi tiun ĉi monon, mi ĝin pruntas. Ĉu estas al vi pli
agrable kuradi al fremdaj homoj, de kiuj vi facile povas ricevi rifuzon?
Kaj fine--ĉu povas esti inter ni iaj kalkuloj?! La afero, kiun vi
entreprenas, estas ja por mi tiel same interesa kaj grava, kiel ankaŭ
por vi mem,--tiu ĉi afero estas ja nia komuna . . . Karulo mia, diru,
kiom vi bezonas?

   Arturo ankoraŭ ŝanceliĝis, sed post kelka tempo, cedante al ŝiaj
admonoj kaj petegoj, li diris, ke li bezonas mil rublojn. Sinjorino
Anneto kvankam ne atendis aŭdi pri tia tre granda por ŝi sumo, tamen,
vidante, ke ŝia Arturo sendube gajnos la aferon, ŝi tute ne domaĝis
la monon,--kontraŭe, ŝi estis eĉ ĝoja, ke ŝi povas helpi al
Arturo, kiun ŝi havis jam tempon senfine ekami. La tuta tago pasis
en viva gaja parolado pri la estonteco,--sed venis la vespero, kaj
sinjorino Anneto forveturis en K-n.

   En tiu sama semajno Arturo ricevis per la poŝto mil rublojn, kaj
de ĝojo li eĉ iom pli, ol ordinare, diboĉis en unu el la B-aj
restoracioj kun siaj bonaj kolegoj.

                                   V

   Pasis monato. Arturo nenion skribis. Sinjorino Anneto tute ne
provis kompreni la kaŭzon de tiel longedaŭra silento kaj forte
maltrankviliĝis. Fine Arturo skribis al ŝi longegan leteron, en kiu
li dankis por la sendita mono, kun kies helpo lia afero rapide ekiris
antaŭen, kaj diris, ke nun li jam estas tute konvinkita pri plena
sukceso; poste li petis pardoni lian longan silenton, kiu okazis pro tiu
kaŭzo, ke li devis persone veturi Moskvon kaj ne havis eĉ unu minuton
liberan; poste li promesis post unu monato alveturi en K-n, por kunigi
eterne sian sorton kun la sorto de la amata virino. En la fino de la
letero li skribis, ke li jam elspezis la tutan monon, kiun li havis,
kaj petis sian "belan anĝelon" alsendi al li ankoraŭ mil rublojn, por
ke li povu prepari diversan necesaĵon por la edziĝo.--Sinjorino
Anneto estis tre kontenta, ke ŝia honesta amiko estas tiel senceremonia
rilate ŝin, kaj tuj sendis al li la deziritan sumon da mono, skribinte
kune kun tio ĉi plej aman, plej karesan leteron,--kaj ŝi mem solene
anoncis al ĉiuj siaj parencoj kaj konatoj, ke ŝi jam estas fianĉino.
Ĉiuj ŝin gratulis, ĉiuj tre ekinteresiĝis kaj demandis ŝin, kiu
estas ŝia fianĉo, kie ŝi konatiĝis kun li, kie li loĝas k. t. p.
Ĉiujn tiujn ĉi demandojn sinjorino Anneto respondis, ke tio ĉi estas
ŝia sekreto, kaj nur kontente ridetis. Post kelkaj tagoj la feliĉa,
gaja sinjorino Anneto komencis pretiĝadi al la edziniĝo. Ŝi kuradis
de unu magazeno al alia, ŝi aĉetadis ŝtofon por vestoj, tolon; ŝi
mendis edziĝofestan veston, aĉetis edziĝofestajn kandelojn. Post du
semajnoj ŝi jam ĉion pretigis, kaj kun senfina malpacienco komencis
atendi sian fianĉon. Sed la stranga fianĉo denove nenion skribis.
Sinjorino Anneto en la komenco vidis en tio ĉi nenian signifon,
pensante, ke li estas nun okupita. Sed pasis ankoraŭ unu monato, pasis
dua,--sinjorino Anneto skribis al li leteron post letero, li nenion
respondis. Ŝi jam forte maltrankviliĝis. En ŝia imago sin prezentis
plej teruraj pentraĵoj : jen ŝi vidis, ke ŝia Arturo estas malsana
--eble eĉ mortas, kaj apud li neniu alestas; jen ŝi pensis, ke li
perfidis al ŝi kaj ekamis alian virinon. Ŝi per ĉiuj fortoj penis
forpeli de si tiujn ĉi mallumajn pensojn, kaj ĉiam konsolis sin per
tio, ke Arturo kredeble en la klopodoj ne havas tempon, por skribi al
ŝi, aŭ eble li denove forveturis Moskvon. Tiel en senfrukta turmenta
atendado pasis ankoraŭ du monatoj, en la daŭro de kiuj la malfeliĉa
fianĉino ne havis eĉ unu minuton trankvilan. Fine, tute perdinte la
paciencon, ŝi mem forveturis en B-n.--Alveturinte tien, ŝi venis
al la konata dometo. Kia do estis ŝia mirego, kiam ŝi ekvidis, ke la
fenestroj en tiu ĉi dometo estis tute albatitaj per tabuloj kaj sur
la pordo estis malgranda tabuleto, sur kiu per grandaj literoj estis
skribita : "tiu ĉi domo estas vendata". Ŝi staris senmove kaj eble jam
centan fojon legis tiun ĉi mallongan anoncon. Subite ŝi ekaŭdis ies
fortan malagrablan voĉon kun hebrea akcento :

 --Eble vi volas aĉeti tiun ĉi dometon? Bone, tre bone, la dometo
estas inda, ke vi ĝin aĉetu.

   Sinjorino Anneto ekrigardis returnen. Antaŭ ŝi staris ia hebreo,
li ridetis kaj pinĉis sian akran barbeton.--Ĉu iu loĝas en la
flankoparto? ŝi demandis la hebreon.

 --Ne, nun tie loĝas nur la gardisto, sed antaŭ du aŭ tri monatoj
tie loĝis unu sinjoro . . .

 --Kie do estas nun tiu ĉi sinjoro? kun viva malpacienco interrompis
lin sinjorino Anneto : kien li forveturis? . . .

 --Fi! malestime diris la hebreo : Sinjoro! . . . Li eĉ ne estas
sinjoro, sed fripono, ŝtelisto! Dio lin malbenitan forbatu! . . .

   Sinjorino Anneto ne kredis al siaj propraj oreloj. Ŝi staris,
kvazaŭ frapita de tondro. Ne! ne povas esti! . . . Ŝia Arturo . . .
Dio, Dio! . . . Ŝi volis kredi, ke la hebreo parolas pri iu alia.

 --Ĉu vi povas al mi priskribi lian eksteraĵon?

 --Eksteraĵon? Malbonan eksteraĵon li havas, respondis la hebreo,
kaj li komencis plej detale pentri la portreton de la fripono kaj
ŝtelisto, en kiu sinjorino Anneto tuj ekkonis sian Arturon! . . .

   La hebreo rakontis al ŝi, ke Arturon arestis la polico, ke li estis
du aŭ tri semajnojn en la malliberejo, el kiu li lerte forkuris kaj
malaperis, oni ne scias kien.

   En tiu sama tago vespere sinjorino Anneto, malgaja, ofendita, kun
dispremita koro, revenis en K-n. Ŝi multe kaj longe suferis : en la
daŭro de kelkaj monatoj ŝi preskaŭ tute ne eliradis el sia ĉambro,
malbenante la sorton, kiu tiel kruele mokis ŝian amon, kaj bedaŭrante
sian senrevene perditan monon.

                                   *
                                  * *

   Pasis du jaroj. Sinjorino Anneto tre ŝanĝiĝis : ŝi fariĝis pli
maljuna, ŝia vizaĝo flaviĝis, kaj sur ĝi aperis multaj maljunulaj
sulkoj; en la buŝo mankis multaj dentoj; ŝi ĝibiĝis; ŝia kapo kaj
manoj ĉiam tremadis, la okuloj malfortiĝis. Du malgrandaj ĉambraj
hundetoj fariĝis la escepta objekto de ŝia amo kaj aldoniteco.
Ĉiutage post la tagmanĝo ŝi kondukadis siajn amatajn bestojn
promenadi.

   Unu fojon ŝi, promenante, renkontis okaze amason da arestitoj,
enforĝitaj per katenoj kaj ĉirkaŭitaj de forta grandanombra gardo.
Vidante en tiu ĉi renkonto malbonan signon, sinjorino Anneto volis jam
reiri, kaj subite el la amaso da arestitoj ŝi ekaŭdis konatan mokan
voĉon :--Kiel vi fartas, sinjorino Anneto? Jam longe mi vin ne vidis.
Kiam do estos nia edziĝo? Ŝi ekrigardis kaj kun plej granda teruro
ekvidis Arturon! . . .

   Sin mem ne komprenante de tumulto, ŝi alkuris hejmen, kaj de tiu
tempo ŝi jam por ĉiam ĉesis promenadi, plivolante restadi dome kaj
amuziĝadi kun siaj kvarpiedaj amikoj.

---

                            LA NIGRA VIRINO

        (El la lingvo sveda tradukis B. G. JONSON EL OESTERSUND)

   En la vojaĝo, kiun mi entreprenis antaŭ nelonge de Ĉikago al
Nov-Jorko, mi trovis, kiam mi maldormiĝis en la mateno, ke la vagonaro
haltis. La kelnero rakontis, ke ĝi staras jam 1 1/2 horojn. Mi vestis
min, kaj elirinte eksteren, mi trovis, ke ni estas ĉe malgranda stacio
sur la kampo. Mi eniris en la manĝosalonon kaj matenmanĝis kaj poste
promenadis sur la perono.

   Sur la lokomotivo la lokomotivestro sidis sola kaj atendis. Mi haltis
kaj babilis kun li kelkan tempon pri la maŝino. Kiam mi proponis al li
cigaron, kiun li kun danko akceptis, li min petis eniri en la malgrandan
kaverneton de lia lokomotivo.

   La estro, bela, granda viro en la aĝo de 40 jaroj, klarigis al mi,
kiel oni uzas la apartajn partojn de la maŝino. Ĉio, kio nur povis
esti briligita, radiis kiel la suno; ĉar la lokomotivestroj estas egale
fieraj, kiam iliaj maŝinoj estas ornamitaj, kiel domestrino, kiam ŝiaj
ĉambroj estas ordigitaj.

 --Kia ornamo tio ĉi estas? mi demandis, montrante sur ion, kiu
estis simila je insekto kaj, enkadrigita en oran kadron, pendis sur la
mureto. La estro ridis. Ĝi estas malpli ornamo ol memoraĵo, li diris;
mi ĝin pendigis tien ĉi, ĉar ĝi savis mian vivon kaj la vivon de 250
aliaj homoj.

 --Kiel do insekto povas savi la vivon de homoj? mi demandis.

 --Mi ĝin rakontos al vi. Ni havas multon da tempo antaŭ la
forvojaĝo.

   Mi sidigis min sur la lokon de la forestanta hejtisto kaj preparis
min al la aŭskultado.

 --Ĝi okazis antaŭ nelonge, komencis la estro, antaŭ nur unu jaro,
en printempo. Mi vojaĝis sur tiu samo vojo, kiel nun, kaj havis tiun
saman maŝinon, kiel nun,--la karan 499. Mia hejtisto estis tiu sama,
kiun mi havas nun,--Jim Moode. Jim estas bonega knabo, sed tre ema
kredi spiritojn, sonĝojn kaj antaŭsignojn. Komence mi ridadis je lia
malprudenteco, sed nun mi jam ne ŝercas tiel multe pri li,--de tiu
tempo, kiam ni vidis la nigran virinon.

   Mi devis forlasi M. ĉirkaŭ la unua horo matene kaj esti en S. je
la sesa horo. En tiu nokto blovis terura ventego kaj la pluvo faladis
per riveroj jam de la komenco de la vespero. Kiam mi venis al la
lokomotivejo, la ventego blovis plej terure.

   Kiam Jim kaj mi estis en la vojo al la stacio kun la lokomotivo, li
diris : Ni havos malgajan veturon, Frank; mi dezirus, ke ni estu jam
feliĉe en S.

   Mi ridis kaj demandis :--kio tiel malkuraĝigas vin en tiu ĉi
nokto?

 --Mi sentas, ke io okazos, li diris.

   Por diri la veron, mi ankaŭ sentis min iom malkuraĝa mem.

   La vagonaro, kiun mi devis konduki, estis longa, multepeza kaj
konsistis preskaŭ nur el personvagonoj. Mi fariĝis nerva ĉe la penso
havi sub mia flego kaj respondeco tiel multajn centojn da personoj.

   Mi ridis je mi mem pro mia malkuraĝo, kiam mi unuigis la lokomotivon
kun la vagonaro kaj poste esploris kaj trovis, ke ĉio estas preta. La
signo eksonis, kaj ni ekvojaĝis en la blovegadon. La mallumo estis
netrapenetrebla, nur de la lanterno sur la antaŭaĵo de la lokomotivo
estis distrata antaŭen elektra lumo. Jim metadis diligente en la fajron
kaj subtenadis la plej altan premon de aero tiel, ke ni iris antaŭen,
kiel furioj.

   Apud la unua stacio, kio ni haltis, por preni akvon, mi ekzamenis
precize, ĉu ĉio estas en ordo, kaj Jim esploris la lanternon. Ĉio
estis bona, kaj ni veturis pluen.

   La mallumo fariĝis, se estas eble, pli firma. La pluvo falis
ankoraŭ per riveroj. Subite mi vidis tra la pluvo kaj nebulo glitantan
antaŭ ni gigantan virinan figuron, envolvitan en longan nigran
mantelon, kiu flugis en la blovado. Ŝi ĵetis siajn brakojn posten kaj
antaŭen, ĝis ŝi nevidebliĝis.

   Mi estis tute muta de miro kaj forgesis fari ian signon al Jim, kiu
staris antaŭ la forno. Kiam li ekrigardis returnen, li ekkriis : Halo,
Frank! kio estas? vi elrigardas, kiel vidinto de spiritoj!

   Mi nenion respondis. Miaj pensoj estis okupitaj je la stranga figuro,
kiun mi vidis.

   Nun ni estis proksime de Rock Creek, kie ponto kondukas super
profunda rivero.

   Mi fariĝis pli nerva ol antaŭe. Ni veturis rapide, kaj signo estis
donita de la stacio de Rock Creek, kiu estas nur unu mejlon malproksima
de la ponto. Kiam ni pasis preter la stacio, mi aŭdis, ke Jim ekkriis.
Mi kuris al li kaj vidis lin tremantan de teruro. Li montris eksteren en
la mallumon, kaj kiam mi ekrigardis, teruro atakis min mem.

   Tie sur la reloj montriĝis tiu sama giganta virino, kiel antaŭe,
jen trankvila, jen en la plej sovaĝa danco.--Frank, murmuretis Jim
kun malfacileco, ne iru sur la ponton! Pro la ĉielo, ne faru tion ĉi!
Ne iru, antaŭ ol vi scias, ke ĉio estas en ordo!

   Mi ne povis kontraŭstari al la penso haltigi la vagonaron kaj
malfermis la ventolilon kiel eble plej forte. Apenaŭ ni haltis, mi
povis aŭdi la akvon, kiu muĝis en Rock Creek rekte antaŭ ni. Kiam mi
eliris el la maŝino, la konduktoro venis al mi renkonte.

 --Kio estas? Kio estas? li demandis. Mi sentis min tre konfuzita.
Nun estis videbla jam nenia giganta virino. Ni ne povis vidi pli
malproksime ol unu metron aŭ du antaŭen super la reloj. Mi nenion
vidis, sed diris :--Mi ne scias, kio estas, sed ŝajnis al mi, ke mi
vidis grandan nigran spiriton, kiu etendis la brakojn kaj faris al mi
signon ne iri plu. La konduktoro rigardis min tute mirigita.--Ĉu vi
estas freneza, Frank? li diris.--Oni ĝin preskaŭ povus kredi. Sed ni
estas ja en la proksimeco de la rivero kaj ni povas esplori.

   Ni prenis niajn lanternojn kaj iris antaŭen. Jim ricevis la ordonon
gardi la maŝinon. Sed apenaŭ ni faris kelkajn dekojn da paŝoj, ni
haltis, rigidigitaj de teruro. Antaŭ niaj piedoj estis profunda faŭko,
kie la rivero muĝis, ŝveligita de la printempaj pluvoj. Kiam ni nin
returnis, ni vidis la nigran virinan figuron, kiu dancadis en sovaĝaj
turnoj. La konduktoro rigardis antaŭe la faŭkon, poste min.

 --Ĉu tion ĉi vi vidis, kiam vi haltigis la vagonaron?

 --Jes.--Io alia, ol feliĉo, nin savis tiun ĉi nokton.

   Ni reiris malrapide al la vagonaro, plenaj de pensoj kaj kun malgaja
animo. Diversaj veturantoj venis renkonte al ni. Inter ili sin trovis
dekokjara junulo el Ĉikago, kiu estis pli rapidepensanta, ol iu el
ni. Kiam li ekvidis la nigran virinon, li iris al la lokomotivo kaj
enrigardis en la lanternojn, kiuj staris tie.--Tie ĉi estas nia
nigra virino! diris la Ĉikaga junulo. Kaj tie estis efektive tiu
sama insekto, kiun vi vidas sub tiu ĉi vitro. Kiam mi malfermis la
lanternon, ĝi flugis kontraŭ la reflektoron.

   Jen estas la tuta historio, mia sinjoro. Kiam la insekto flugis
antaŭ la elektra lumo, ĝi ĵetis ombron, kiu similis virinon,
svingantan la brakojn. Ni ne scias, kiel ĝi eniris, sed kredeble ĝi
eniris tiam, kiam Jim esploris la lanternon apud la akvostacio. Kiel
ajn ĝi estis, ĝi savis nian vivon per tio, ke ĝi min timigis per tiu
nigra virino.

   Jen estas la kaŭzo, ke tiu ĉi malgranda insekto estas sub vitro kaj
en kadro. Tio ĉi estas, por min memorigi, kiel ni estis savitaj per
tiu ĉi insekto. Jes, vi nomas ĝin okazo,--mi kredas, ke ĝi estis
sendaĵo de Dio.

 --Ĉio en ordo! ekkriis la konduktoro, elirante el la telegrafa
stacio, portante paperon en la mano.

   Jim, la hejtisto, venis en la maŝinon kaj mi en mian vagonon.

---

                          LA KARAJ BRACELETOJ

   Estis en la plej gloraj tagoj de la unua franca imperio. Parizo estis
tre gaja. Festoj kaj baloj sekvis unu post la alia, kaj ŝajnis, ke la
stelo de la imperiestro brilas la plej hele, antaŭ ol ĝi por ĉiam
estingiĝos. Ĉio, kion Parizo havis en si da brilo kaj beleco, devis
hodiaŭ sin kolekti en la opero, ĉar oni sciis, ke la imperiestro
intencas honori ĝin hodiaŭ per sia alesto, kaj pro tio la opera teatro
estis plenigita de la plej brilanta Pariza societo.

   La uverturo pasis; la imperiestro, akompanata de la imperiestrino
brilanta de beleco kaj diamantoj, ĵus eniris en sian loĝion; lia
sekvantaro en uniformoj de ĉiuj koloroj de ĉielarko staris en la
posto de la loĝio. Post minuto la kurteno devis esti levita kaj la
opero komenciĝi. Sed en tiu sama momento, kiam ĉiu retenis la spiron
en atendado, oni ekaŭdis la bruon de vesto; la dua loĝio, dekstre
de la loĝio imperiestra, malfermiĝis, kaj eniris la belega edzino
de la ambasadoro N. Ne miro, ke neniu plu observadis la levadon de la
kurteno; ne miro, ke ĉiu okulo kiel ensorĉita direktiĝis sur la
virinon, kiu ĵus okupis sian seĝon kaj trankvile, kun aristokrata
malŝateco, rigardis ĉirkaŭen, ĉar sur ŝiaj brakoj, radiante kiel
fulmo, brilis braceletoj, pri kiuj Parizo jam tiom multe aŭdis kaj
kiujn la imperiestro vane provis aĉeti. Murmuro de admiro kuris tra
la teatro, kaj nur poste oni sin turnis al la agado sur la sceno. Kiam
la kurteno post la unua akto falis, unu servanto en imperiestra livreo
eniris en la loĝion de la ambasadoro N.

 --Ŝia Imperiestra Moŝto rimarkis la braceletojn kaj estis frapita
de admiro; ŝi demandas, ĉu sinjorino la dukino volos havi la bonecon
permesi al la imperiestrino rigardi unu el ili de proksime?

   En momento la bela brako estis nudigita de la multekostaĵo, kaj
kun ekkrio de raviĝo la imperiestra servanto salutis kaj eliris el la
loĝio, portante kun si la braceleton, kiu kostis pli ol milionon da
frankoj.

   La kurteno falis post la tria akto, leviĝis denove al la kvara,
kaj ĉiam ankoraŭ la edzino de la ambasadoro kun boneduka ĝentileco
atendis la redonon de siaj multekostaj juveloj. La kortego imperiestra
sin levis kaj foriris, kaj ĉiam ankoraŭ la braceleto ne estis
redonita.

   La duko fine fariĝis malpacienca, veturis en la imperiestran palacon
kaj petis pri la redono de la diamantoj. La afero klariĝis, kaj la
duko konvinkiĝis, ke la imperiestrino neniam sendis peti la braceleton
kaj ke la homo en la imperiestra livreo estis unu el la plej kuraĝaj
ŝtelistoj de la ĉefurbo. Li ordonis al sia veturigisto veturi al la
estro de la polico, kaj, antaŭ ol la nokto pasis, centoj da plej lertaj
policaj oficistoj traserĉis la tutan Parizon pro la ŝtelitaj juveloj.
La duko, plena de timo, dume restis en la polica oficejo, dum la dukino
en la domo maltrankvile atendis la reporton de ŝia braceleto.

   Ĵus batis la sesa horo, kiam ĉe la pordo de la palaco de la duko
forte eksonis la sonorilo kaj unu polica oficisto deziris paroli kun
la dukino. Profunde salutante, tiu ĉi rakontis, ke oni kaptis la
ŝteliston kaj trovis ĉe li la braceleton. Sed la fripono persistas, ke
li ne estas ŝtelisto, kaj la braceleto jam de multaj jaroj sin trovas
en posedo de lia familio. Tial la duko petas sinjorinon la dukinon, ke
ŝi transsendu al li la duan braceleton, por ke oni povu kompari la
ambaŭ.

   Ne dirante vorton, la dukino malfermis sian juvelujon kaj donis al la
policisto la duan braceleton. Tiu ĉi kun profunda saluto forlasis la
ĉambron, kaj la sinjorino iris dormi kaj sonĝi pri siaj braceletoj.

   Kiam la horloĝo batis la naŭan horon, la ambasadoro, laca de
maldormo kaj en malbona humoro, venis en la ĉambron de sia edzino kaj
ĵetis sin malespere sur seĝon. La sinjorino malfermis la okulojn kaj
kun gaja rideto demandis pri siaj braceletoj.

 --Malbenita bando! ekkriis la duko, ni nenion povas sciiĝi pri ĝi.

 --Kio! ekkriis la sinjorino, ĉu vi ĝin ne ricevis returne? La
oficisto, kiu prenis la duan braceleton, diris, ke la ŝtelisto estas
kaptita kaj la braceleto trovita ĉe li.

   La duko eksaltis kun krio de teruro kaj petis sian edzinon kun raŭka
voĉo, ke ŝi donu al li klarigon.

   Ŝi ĝin faris, kaj ĝemegante la duko falis sur la seĝon.

 --Mi ĉion komprenas! li ekkriis. La friponoj ŝtelis de vi ankaŭ
la duan braceleton, ĉar ni neniun sendis tien ĉi. La homo, al kiu vi
ĝin donis, ne estis oficisto, sed ankoraŭ pli aroganta ŝtelisto, ol
la unua.

   Kaj tiel ĝi efektive estis. La braceletoj neniam estis retrovitaj,
kaj nur per ĝemo ofte la ambasadoro rememoradis la paradan operon,
kiu faris lin je kelkaj milionoj malpli riĉa, ol li estis, kiam li
sian belegan edzinon levis en la kaleŝon kaj ordonis al la veturigisto
veturi al la opero.

---

                            NUR UNU VORTON!

                       (Noveleto de L. E. MEIER.)

   Estis la mateno post dancado. Tio ĉi daŭris ĝis la kvara horo;
tiam ankoraŭ oni kunesidiĝis, por trinki nigran kafon ĝis ĉirkaŭ la
kvina horo. Post tio ĉi oni disiris hejmen.

   Ho, kiel bela estis tiu dancado! Amuzoj ne mankis kaj, kontraŭ la
ordinaro, la nombro de la dancantoj estis granda; eĉ sufiĉe maljunaj
sinjoroj estis enŝiritaj per la plezurego kaj alportis oferojn al la
diino de la dancado. Kiam matene oni reiradis hejmen, la plej junaj el
la mondo sinjora estis la ĝentilaj akompanantoj de la sinjorinoj kaj
fraŭlinoj. La maljunaj sinjoroj jam longan tempon estis dormintaj, ĉar
la mateno ĉiam apartenas al la junularo.

   Tiel ankaŭ Ella, la belega filino de la komerca konsilano Balding,
feliĉe venis al la pordo de la gepatra loĝejo, kaj ŝi estis kune kun
la patro kaj patrino, ĉirkaŭita de amaseto da junaj herooj de danco.
Oni ŝercadis kaj ridadis dum la irado; la komerca konsilano estis gaja,
kaj la patrino havis sian "bonan tagon".

   La disiĝado iom longiĝis : ĉiu el la sinjoretoj penis diri ion
aparte agrablan, kaj ĉiu el ili pensis, ke li ricevis de Ella premon de
mano aparte signifan,--ĉiu kredis, ke li estas sole preferita.

   Ĉu ĉiuj?

   La plej poste tie restis unu juna sinjoro, kiu atendis ĝis ĉiuj
antaŭirintoj ricevos sian "maneton"; tiam ankaŭ li mem povus diri
adiaŭ al Ella.

   Tio estis la doktoro Gering, juna juĝisto. Li estis tre trankvila
kaj modesta. "Trankvilaj akvoj estas profundaj", diras proverbo germana,
kaj modesteco ofte kaŝas firman certecon.

   Kiam la lasta antaŭstaranto diris adiaŭ--la konsilano kun lia
edzino jam staris en la nefermita pordo, kaj post ili servanto kun
brulanta kandelo--Gering iris antaŭen, por komenci sian preparitan
parolon de adiaŭ. Sed en la minuto kiam li levis la manon por saluti
Ella'n, tiu ĉi sin turnis al la amaseto de la foririntaj sinjoroj :

 --Vi ne forgesu do, kion vi promesis, sinjoro de Stetten!

   Kaj de tie voko eksonis :

 --Certe ne, mia fraŭlino, mi ne bezonas ja pli ol unu vorton!

 --Ella, nun venu do! eksonis voko de en la pordo, kaj la sinjorino
konsilanedzino jam preninte la veston de sia filino altiris tiun ĉi en
la domon.

 --Bonan nokton! ankoraŭ ekkriis Ella. Bonan nokton! resonigis la
amaseto. Gering ankoraŭ staris kun levita mano--Ella jam eniris en
la domon, la pordo fermiĝis--jen li staris sen "maneto" kaj sen
adiaŭdiro, kaj la parolo restis neparolita!

   Trankvile kaj modeste Gering reiris en sian loĝejon.

   Li iris tre meditante kaj tre malrapide. Ĉiuj aliaj jam de longa
tempo estis foririntaj.

   Veninte en sian loĝejon, li fine memoriĝis je si mem. Li ekĝemis
kaj parolis al si mem, kiel post la eldono de ia juĝo mortiga :

 --Nur unu vorton--nur unu vorton se ŝi dirus al mi! La juĝisto
Gering ankoraŭ la duan fojon ekĝemis kaj poste ekdormis en la veninta
mateno.

   Estis luma tago, kiam Ella maldormiĝinte vidis la sunon brilantan
tra la kurtenoj de la ĉambro.

   Ŝi pripensis la faritaĵojn de la tago pasinta kaj ridetis kontente.
Sed jen per unu fojo ŝi malgajiĝis. Jen unu rememoro malagrabla. Ŝi
rememoris la disiĝon, rememoris la juĝiston Gering, kiu estis la sola,
kiu ne diris al ŝi eĉ unu vorton! Ĉiuj sinjoroj premis ŝian manon,
ĉiuj diris ion amindan, sed li sola silentis. Li eĉ ŝajne intence
restis poste!

 --Mi tamen kredas, ke li estas senkulpa, diris ŝia plej bona
amikino Mathilde, kiu, vizitinte Ella'n en la vespero, sidis kun ŝi en
la ĉambro de Ella, por paroleti pri la dancado pasinta.--Vi scias, ke
tro alproksimiĝi estas tute kontraŭ la karaktero de Gering--kvankam
mi devas konfesi, ke tio ĉi estas eco stranga ĉe juĝisto; sed kiu
scias, ĉu li ne estos tute alia en lia juĝa servado?

 --Tro alproksimiĝi? respondis Ella. Inter tro alproksimiĝi kaj
_intence retiriĝi_ estas ja granda diferenco!

 --Certe! Sed . . .

 --Kio povas lin fari tia? Certe li bone scias, ke mi lin amas. Ĉu
mi ne kun li dancis la unuan valson? Ĉu ne li sidis kune kun mi ĉe la
vespermanĝo? Kion pli mi povus fari? Ĉu mi mem devas alforĝi lin per
ia aparta atento? Ĉu eĉ ne estas lia propra afero diri . . . kio devos
esti dirita? Ho! tia modesteco! Nur unu vorton li bezonas diri, kaj tiam
ĉio estos farita. Sed neniel li diras tiun vorton!

 --Kara mia Ella! Ne ĉiuj homoj havas egalan karakteron! Ofte en ia
viro oni trovas ian econ, kiu konvenus multe pli bone al virino. Diru
mem : kio hodiaŭ pli multe devigas la virinojn plendi : la modesteco
aŭ la tro granda proksimiĝado de la sinjora mondo? Certe! Gering estas
escepto el la regulo, kaj tio ĉi distingas lin!

 --Kaj kiel fine ni venos al la celo? mi ne povas rekte diri la
vorton liberigontan, kaj li mem--estas tro modesta!

   Ella parolis iom kolere : ŝiaj vangoj ruĝiĝis, kaj Mathilde vidis,
ke la okuloj de la amikino malsekiĝis.

 --Jen estas la tempo por agi, diris Mathilde interne kaj
pripensadis, kiel ŝi mem povus helpi la aferon. Kun la tempo vi alvenos
al la celo, ŝi konsolis la amikinon. Eble Walter iel povos helpi!

   Tiuj ĉi vortoj videble reanimis Ella'n.--Walter, ŝi respondis,
jam promesis al mi sian helpon. Kiam ni hodiaŭ matene disiĝis, mi
diris al li : "Sed ne forgesu, kion vi promesis!

 --Kaj kion li diris?

 --Certe ne! Mi bezonas nur unu vorton!

   Walter de Stetten, oficiro husara, estis la fianĉo de Mathilde, kaj
pro tio li estis ankaŭ la konfidulo de la du amikinoj. Li koniĝis
kun la juĝisto, kiam ili estis kolegoj-studentoj, kaj li nun volonte
akceptis la laboreton, kiun Ella al li transdonis ŝi mem kaj per sia
amikino : certiĝi, ĉu Gering efektive amas Ella'n.

   Post tagmanĝo, kiun Stetten kaj Gering kutime prenadis kune en
restoracio, la oficiro--fidela al sia principo ne longe pripensi, sed
rekte aliri al la celo--komencis sen ia antaŭparolo pri Ella.

   Stetten estis rekte la kontraŭaĵo de sia amiko. Dum tiu ĉi pro
multa pripensado kaj granda modesteco ŝanceliĝadis frapi al la pordo
de sia sanktejo, Stetten iam estis preta enbati tiun ĉi pordon.

 --Kiam do estos via fianĉiĝo? li demandis la amikon.

   Gering lin miregante ekrigardis; li intencis respondi, sed ne povis.

 --Sen ia ŝerco, jen estas la tempo por fine konfesi vian intencon!
La tuta urbo parolas pri vi du kiel pri estontaj geedzoj. Nun aliru al
la celo! Vi estas enamita en Ella'n--vi mem min tion sciigis. Ŝi
ankaŭ amas vin. Tion mi scias, kaj vi ĝin scias ankoraŭ pli bone!

   Gering lin aŭskultadis ne ferminte la buŝon.

 --Ho! ne rigardu min do tiel miregante! parolu fine!--Stranga
juĝisto vi estas--al vi mankas la parolo por defendiĝi! Ĉiam nur
ian unuan vorton vi bezonas por komenci!

 --Jes, la unuan vorton! diris Gering malgaje. Kial ŝi ne decidiĝas
paroli?

 --Jen! diris nun kvazaŭ miregante Stetten, la unuan parolon ĉiam
devas diri vi! Ĉu la fraŭlino eble devus sin turni al vi : Sinjoro
juĝisto, mi intencas havi vin,--ĉu vi volas, jes aŭ ne!

 --Tion mi ne pensas, ne!

 --Kion do?--Mi vin ne komprenas : Nun vi du jam unu kun la dua
koniĝis antaŭ kelkaj monatoj; ĉiu homo ellegas el viaj vizaĝoj, ke
vi amas unu la duan--sed nek vi nek ŝi decidiĝas ĝin konfesi! Vi
mem ankoraŭ pli malmulte ol Ella--kvankam vi estas viro! Mi estas
tute certa, ke vi ne ricevos rifuzon--kaj vi mem ĝin scias pli bone
ankoraŭ.

 --Mi?--Ho, se mi ĝin scius! Vi mem diru : kian certecon mi havas
por ĝi? Ĉu Ella parolis nur unu solan fojon eĉ plej malgrandan
vorteton, kiu min certe esperigus? Eĉ ne unu solan vorton! Kaj mi timas
esti rifuzita!

 --Grandegan estimon mi sentas por juĝisto, kiu tiel malmulte konas
la pruvojn efektivajn!--Ni ne ŝercu, Herman,--la afero devas
esti finita. Kian pruvon vi atendas de Ella por fari vin certa je via
feliĉo?

 --Nur unu vorton!

 --Tion saman Ella atendas de vi!

 --Ho!

 --Mi certigas vin per mia honoro!

 --Ej! Tiam . . .

 --Tiam via sorto dependas de tiu, kiu el vi du diros la unuan
vorton? aŭ pli bone vi ambaŭ devos diri unu vorton--tio estas tiel
komprenebla, kiel unuoble unu estas unu!

   Gering restis pripensanta : jen li staras antaŭ tiu foso, kiun li
devus transsalti! Lia malgaja vizaĝo ridigis lian amikon.--Mi nun
bone komprenas, ke mi mem devos helpi la aferon, diris Stetten.

 --Vi? demandis mirante Gering, kaj en tiu sama minuto la espero
reanimis lian vizaĝon.

 --Jes, respondis Stetten, mi mem estos sekundanto por vi, kaj
Mathilde por Ella. Ho, la duelo estos gajega! Mi estas sciema, kiu el vi
unue vundos la duan! Sed mi estas certa, ke la frapo estos sen malbona
rezultato, de kiu ajn flanko ĝi venos!

   Gering ne multe esperis de la provo, sed ridetis.

   Stetten sin levis kaj kune kun Gering foriris el la manĝejo.

 --Mi vin sciigos pri la sekvantaĵo, estu certa! diris Stetten,
premante la manon de Gering kaj disiĝante kun li.

   Stetten iris al sia militistejo, Gering iris al sia juĝejo. Li
tiam skribis parolon defendan, kaj kiu el liaj konatoj legus la lertan
parolon, kiun Gering skribis, tiu neniel kredus, ke la skribanto tiel
vane serĉis nur unu vorton!--

   Post kelkaj tagoj--estis la lasta semajno de la monato Majo, kaj la
vetero estis plej bela--Herman Gering sidis antaŭ siaj skribaĵoj.
Estis ĉirkaŭ la sepa horo de vespero, kaj la juĝisto sin preparis
eliri. Tiam la skribisto de Gering venis en la ĉambron kaj donis al
Gering ian leteron. Tiu ĉi letero venis de Stetten, kiu per ĝi invitis
sian amikon fari kun li promenon en la morgaŭa dimanĉo. La lastaj
vortoj de tiu letero estis la jenaj :

 --Diru al la transdonanto nur unu vorton : "jes" aŭ "ne" estos
sufiĉe.

   Gering komisiis la skribiston diri al la alportinto nur "Jes", kaj li
eliris el la juĝejo.

   Je la mateno de la veninta dimanĉo la du amikoj kune promenis tra
la kampoj en la ĉirkaŭaĵo de la urbo kaj eniris en belegan arbaron.
La tago estis belega, aero kaj lumo plenaj je gajeco kaj freŝeco.
Stetten mem estis aparte gaja kaj tiel li faris sian amikon Gering
ankaŭ gajeta. La du amikoj iradis, parolante pri diversaj objektoj.

   Stetten parolis pri multaj objektoj, sed ne tuŝis eĉ per unu vorto
la aferon de kelkaj tagoj antaŭe.

 --Stranga ĝi estas, interne pensis Gering; li do komencu!

   Gering de tempo al tempo penis igi la amikon tuŝi la aferon, sed
Stetten ŝajnis ne kompreni kaj intence parolis pri aliaj objektoj.

   Tiel ili ambaŭ fine venis al loko, kie la arbaro estis iom
travidebla. Preterirante, Gering rimarkis ne malproksime antaŭ ili du
sinjorinojn, kiuj nerapide iradis antaŭen. Li ne povis ilin rekoni, sed
io nekonata faris pli rapide bati lian koron.

   Stetten ne diris eĉ unu vorton, ŝajnis, ke li ne vidas la virinojn.
Gering intence silentis. Post kelkaj paŝoj la sinjorinoj ne estis
pli videblaj. La parolado estis finita, kaj Gering meditante iradis
sur la nelarĝa vojo post sia amiko, kiu, disŝovante ie kaj ie la
branĉojn, nelaŭte kantadis la kanton de Heine : "Mi ne scias, kion
signifas . . ."

   Fine Gering rekomencis paroli :

 --Tie ĉi estas pli kaj pli interese. Ni iras tra efektiva densaĵo
antaŭmonda!

 --Jes, respondis Stetten, estos ankoraŭ pli interese, kiam fine la
arbaro finiĝos. Estis beleta vojo, certe!

   La arbaro iom post iom maldensiĝis, kaj kiam Stetten disŝovis la
lastajn branĉojn, montriĝis herba loko ĉirkaŭita de la arbaro, kaj
en la fino de tiu loko estis bela dometo arbarista.

 --Ĉu tie ĉi ne estas belege? demandis Stetten.

 --Belege, certe! respondis Gering; sed Stetten aldonis :

 --Mi diras al vi, amiko, ni trovos ankoraŭ ion pli belegan!

 --Kion do li intencas? sin demandis Gering.

   La du amikoj aliris al la dometo. En la mezo de la vojo Stetten sin
turnis al la dekstra flanko.

 --Ni eniros en la dometon per poste, li diris. Ili tiel ĉirkaŭiris
la dometon tra la arbaro kaj proksimiĝis al ĝardeno. Stetten estis
kelkan pecon pli antaŭe.

   Jen du sinjorinoj elirintaj el la pordo alvenis al la du amikoj.

 --Ho! kontraŭvole ekkriis Gering, ĉar li rekonis la samajn du
virinojn, kiujn li antaŭe vidis en la arbaro.

   Kiam la du sinjorinoj eliris el la ĝardeno, Stetten rapide
alproksimiĝis al ili, salutinte ilin ĝentile.

   Ĝi estis Mathilde kun Ella.

   Stetten mallaŭte diris al Ella kelkajn vortojn, kaj tiam tiu ĉi
ruĝiĝis.--Certe! diris Stetten laŭte, demandu do lin vi mem!

   Gering dume alvenis. Antaŭ ol li povis saluti la sinjorinojn, Ella
alpaŝis al li kaj diris :

 --Ĉu tio estas efektive vera, kion sinjoro de Stetten min sciigis?

 --Jes aŭ ne! rapide ekkriis Stetten al Gering. Nur unu vorton--
jes aŭ ne! Kaj li rigardis sian amikon kiel sciante, ke tiu ĉi ne
povus respondi ion alian krom "jes".

   La rigardo de Ella nun ekbrilis. Ĝi estis tia rigardo, ke Gering
ĝin sentis en sia koro--tiel magnete Ella nenie ankoraŭ lin
rigardis! Ŝi atendis la respondon; ŝajnis al li, ke li vidas kaj
sentas, ke ŝi atendas nur la unu vorton : "jes". Kaj tamen li ne sciis,
pri kio propre ŝi lin demandas. Sed en la demando estis io, kion li
komprenis tre bone; ŝi ĝin elparolis per sia malseka rigardo; ŝia
brusto sin levadis kaj mallevadis, kaj jen ŝia mano estis donita al li.

 --Ĉu estas vere, Herman? ekparolis ŝi nun tiel karese kaj plene je
amo, ke Gering tute forgesis la ĉirkaŭaĵon. Li vidis pli nenion krom
ŝi, li aŭdis nur ŝian voĉon; la tuta mondo ŝajnis foresti. Li nun
sentis feliĉon, tiu ĉi sento lin venkis, li prenis ŝian manon. Tiel
varme kiel nenie ankoraŭ li ekparolis al ŝi, li respondis :

 --Jes, Ella, jes!

   Kaj la du amantoj sin ĉirkaŭprenis.--Jen! ekkriis Stetten. Ĉu mi
ne plenumis mian promeson? Mi plenumis eĉ pli ol tion, ĉar mi promesis
nur unu vorton, sed Gering nun elparolis eĉ tri vortojn!

   Kiam la sekvantan tagon Stetten venis en la loĝejon de sia amiko,
li mirante lin vidis vestitan en nigra surtuto kun kravato kaj gantoj
blankaj.

   Stetten ne bezonis longe demandi.

 --Ĉu vi iras al la komerca konsilano Balding?

 --Jes.

 --Kaj kion vi respondos, kiam tiu ĉi vin demandos sinjoro juĝisto,
kion vi deziras?

 --Nur unu vorton, Stetten!

 --Kaj tiu ĉi vorto estos?

 --Ella'n!

---

                         LA PORCIO DA GLACIAĴO

                        (Rakonto de L. DILLING,
            tradukita de EDUARD HALL el JOENSUU (Finnlando)).

   Estis tre agrable en la buduareto de sinjorino Breine. La meblaj
kovriloj estis el blua atlaso, kaj la lignaĵo de la seĝoj estis
origita. Tie sin trovis ankaŭ multaj etaĝaretoj, egale kovritaj per
blua ŝtofo kaj ornamitaj per bluaj franĝoj, kiujn najletoj origitaj
firme tenis. Ĉirkaŭe en la ĉambro estis distrita ankoraŭ multo da
sendifinaj puf-seĝoj, aŭ kiel ili estas nomataj, tiuj remburitaj,
rondaj, kvarangulaj kaj ovalaj objektoj kun bluaj atlasaj kovriloj kaj
amaso da nekompreneblaj laĉaĵoj kaj penikaĵoj. En unu angulo de la
buduaro, apud la fenestro, staris pianeto kun la postflanko turnita al
la interno de la ĉambro. Kiam oni sidiĝis al la piano, oni sidis tie
efektive kaŝita, ĉar grandaj foliokreskaĵoj sur la ambaŭ flankoj de
la instrumento formigis vere tropikan laŭbon en tiu ĉi malgranda Edeno
de la sinjorino.

   Estis trankvile kaj pace en la buduareto, ĉar neniu tie sin trovis;
kaj duonhela kvieta lumo sin vastigis tra la tuta ĉambro. Vere, la
origita lampo, pendanta de la plafono, brulis, sed tiel super ĝi, kiel
ankaŭ super la kandeloj sur la skribotablo estis koketaj ŝirmiloj. La
blua silka pordokurteno estis tirita antaŭ la pordo, sed el la flankaj
ĉambroj estis aŭdata dancmuziko kaj viva interparolado; ĉar tiun ĉi
vesperon estis balo ĉe la komercegisto Breine, la sinjoro de la domo.

   La muziko silentiĝis momente, la pordokurteno ekĵetiĝis flanken,
kaj sur la sojlo de la pordo sin montris alta, gracia virina figuro.
Kelkaj frake vestitaj sinjoroj, kun la haroj kombitaj sur la frunto
kaj la klakĉapelo sub la brako, ĉirkaŭis ŝin; sed ŝi forigis
ilin kun mieno de reĝino, antaŭtiris rapide la kurtenon antaŭ la
pordo kaj falis poste laca sur unu el la silkokovritaj kanapoj. Ŝia
vizaĝo estis tre delikate formita kaj pala, la okuloj mallumaj,
grandaj kaj radiantaj, kaj la nigraj haroj, frizitaj a la Titus,
portis neniajn aliajn ornamojn, ol paro da diamantaj steloj. Ŝia tre
dekoltita vesto, el salmokolora atlaso kaj brodita silko, estis unu
el tiuj nepriskribeblaj, majstraj tualetoj el Parizo, kie puntoj kaj
bantrozetoj, faldoj kaj festonoj sin kuniĝis en mirinda bonordita
senordeco, dum kelkaj grandegaj girlandoj da artaj rozoj faris surprize
belan efikon, precipe tial, ke ili estis metitaj en la plej neimageblaj
lokoj.

   Ŝi estis bela, kiel ŝi kuŝis tie, lace etendita sur la kanapo,
ludante kun monstra ventumilo; kaj pli bela ankoraŭ ŝi estus, se ŝia
vizaĝo ne havus tiun malŝateman fieran esprimon. Ŝi estis laca de la
bala muziko kaj vanila glaciaĵo, de amindumaj rigardoj kaj sengusta
flataĵo de la frake vestitaj sinjoroj kaj naŭzaj salonparfumoj.

   Ŝi estis fiera, ĉar ŝi estis ĉiam kutiminta, ke oni ŝin starigu
sur piedestalon, ĉirkaŭatan de genufleksantaj kavaliroj; sed ŝi nun
estis jam tute laca de tiu ĉi adorado, ŝi estis laca esti diino de
balo. Vere, ŝi bone sciis, ke ŝi prezentis tre belan figuron sur la
piedestalo, ĉar ŝi estis bela statuo; sed ŝi sciis ankaŭ, ke oni
admiradis la statuon pleje tial . . . ke ĝi havis veran origaĵon.

   Stella Adler--tia estis ŝia nomo--restis ne longe ne malhelpata.
La pordokurteno kraketis, Stella levis senpacience siajn lacajn okulojn,
sed kiam ŝi ekvidis, kiu envenis, ĝoja rideto eklumis sur ŝia bela
vizaĝo. La eniranto estis belega sinjorino de ĉirkaŭ tridek jaroj,
kun plena figuro kaj floranta gajema vizaĝo. Ŝiaj nigraj haroj estis
kunvolvitaj en pezaj plektoj super la kapo kaj ornamitaj per kufeto da
blankaj plumoj kaj ruĝaj rozoj. Ŝi havis sur si veston el vinruĝa
veluro kaj atlaso kun riĉa garnituro da kremkoloraj puntoj. Ŝi estis
sinjorino. Breine, la edzino de la komercegisto Breine kaj la regantino
de tiu ĉi eleganta domo.

 --Mi sciis bone, ke mi vin tie ĉi trovos, diris sinjorino Breine,
sin sidigante apud sia amikino. Kiel mi ĝojas, ke mi vidas vin ĉe mi
tiun ĉi vesperon. Pensu nur, ke ni du ne parolis jam unu kun la dua de
unu tuta longa jaro! Kaj tio estis en la bona urbo Parizo, kiam mi, post
mia edziniĝo, vojaĝis tien kun mia kara edzo, kaj vi estis ankoraŭ en
pensio. Nun ni havos ree agrablan horon por babili.

 --Se ni nur ne faras maljustaĵon al viaj aliaj gastoj, Fanny.

 --Ne, nun mi estas absolute ekster danĝero, ĉar nun la tuta
bestaro estas en la manĝejo por sin nutri, aŭ pli delikate esprimite,
por vespermanĝi. Kiam ni laste estis kune en Parizo, tio estis ankaŭ
sur balo, ĉu vi tion memoras? Tion devus patreto Breine scii, ke lia
edzino veturis al opera maskobalo, dum li estis en la kolektiĝo nacia
kaj kuŝis en Versailles! Kaj ĉu vi ankoraŭ memoras, ke ni perdis unu
la duan en la premado kaj devis reveni hejmen ĉiu aparte?

   Stella ekĝemis kaj murmuretis duone por si mem :--Ha, jes! tiun
maskobalon mi ne facile forgesos!

 --Sed vi ne volus iom manĝi, Stella?

 --Ne, mi dankas, mi ne estas malsata.

 --Jes, malkaŝe dirate, vi ne multon perdas per tio ĉi, ĉar tie
estas nek birdo, nek fiŝo, aŭ pli ĝuste, estas de la ambaŭ specoj.
Kiel tiuj bufedoj estas tamen bonega elpensaĵo! Oni pakas kune ĉiujn
eblajn kaj neeblajn homojn en la plej malgranda loko, oni ŝarĝas el
ĉiuj eblaj kaj neeblaj pladoj sur unu kaj tiu sama telero, kaj tiam oni
tion manĝas en la plej maloportuna situacio! Sed unu glason da vino vi
povas tamen trinki?

 --Ne, mi estas tiel laca, mi bezonas nur iom ripozi.

 --Sur viaj laŭroj, jes! Ha, kian feliĉon, aŭ pli ĝuste
malfeliĉon, vi faris en la bala salono! Sur la tuta planko estas
disĵetitaj koroj, kiujn la malfeliĉaj sinjoroj perdis! Mi devos lasi
ilin elbalai, antaŭ ol ni komencos danci, ĉar alie oni povas faleti
sur ili! La sinjoroj flugetis ja ĉirkaŭ vi . . .

 --Jes, kiel muŝoj ĉirkaŭ sukero aŭ teologo ĉirkaŭ paroĥo!
diris Stella kun malŝatema trajto ĉirkaŭ sia bela buŝo. La vivopano,
mia kara, estas por ili la grava demando. Sed la edziĝoĉasantaj
sinjoroj faras laboron vane! Mi volas esti amata pro mi mem kaj ne pro
mia mono!

 --Malsaĝulineto! diris Fanny, donante al sia amikino nefortan
frapon per la ventumilo; ĉu vi estas do tiel malbela, aŭ ĉu vi
pensas, ke la sinjoroj estas tute blindaj? mi opinias ĉiam, ke juvelo
estas duoble pli bela, kiam ĝi estas enkadrigita en oro.

 --Ili estas por mi tute indiferentaj.

 --Ha, mi komencas kompreni. Via koro ne estas plu libera.

 --Jes, sincere dirate, kara Fanny, mi estas efektive enamita; kaj
kiam oni havas unu en la koro, oni ne havas lokon tie por multaj.

 --Tio dependas de la konstruo de la koro. Estas koroj, kiuj estas
tiel elastaj, ke en ili dudek trovus bone lokon! Sed kiel la feliĉa
homo sin nomas? Ĉu mi lin konas?

   Stella mallevis la kapon.

 --Mi lin ne konas mem! mi ne scias lian nomon, kaj eble mi lin
revidos neniam!

 --Kiaj sentimentaj kapricoj tio estas? demandis sinjorino Breine kaj
skuis la kapon. Sed oni devigas sin ĉiam havi ion por sin turmenti! Se
oni ne havas zorgojn pro pano, oni tiam faras al si zorgojn de amo! Sed
ĉu vi permesos al mi demandi. . . .

   La sinjorinoj estis interrompitaj de frizita kelnero, kiu eniris
dancante sur la pintoj de la piedoj. Kelnero Olsen estis ĉiam
melankolia. Li suferis konstante doloron de kapo kaj de malfeliĉa amo,
kaj ambaŭ doloroj naskiĝis de lia penema partoprenado en la societa
vivo; ĉar li trinkadis ĉiam grandan kvanton da restoj de vino en la
nokto, kaj tio ĉi malsanigis lian kapon, kaj li vidadis multon da
belaj sinjorinoj, kaj tio ĉi malsanigis lian koron. La lastajn estis
permesate al li nur rigardi, sed ne tuŝi, kaj tion li nomis "vandalaj
turmentoj", volante diri "Tantalaj turmentoj".

 --Ĉu mi povas servi per io al la sinjorinoj? demandis Olsen kun
malgaja rideto, dum liaj akvobluaj okuloj glitis super la rondaj
ŝultroj de sinjorino Breine.

 --Alportu al mi porcion da glaciaĵo, diris Fanny.

 --Post kvin minutoj mi ĝin metos ĉe viaj piedoj, sinjorino.

 --Mi preferas, ke vi ĝin metu tie ĉi, sur la tablon!

 --Tuj, sinjorino, tuj.

   Li fordancis. Fanny rigardis post lin kun rideto.

 --La interkomunikiĝo estas infekta, ŝi diris. Nun la kelneroj eĉ
volas esti kavaliroj.

 --Tio estas ja tute natura, respondis Stella, kiam ĉiuj miaj
kavaliroj volas esti kelneroj por mi!

   Ŝi levis la brovojn kaj apogis sian Titus-kapon al la klarebluaj
silkaj kusenoj. En tiu ĉi sama minuto la pordokurteno estis ĵetita
flanken, kaj la komercegisto eniris en la buduareton.

   La komercegisto Breine estis malgranda, grasa sinjoro kun maldikaj
lume-brunaj haroj kaj lume-bruna vangbarbo iom griza. La komercegisto,
kiel ŝajnis, ne estis en bona humoro.

 --Kiel vi fartas, sinjorinoj? li demandis, penante doni al sia
vizaĝo komplezan esprimon.

 --Ho, bonege! respondis Stella.

 --Estas por mi plezuro vidi, ke vi nun iom ripozas, li diris al sia
edzino. Vi kredeble sentas vin jam tre laca esti tiel ĵetata el la
brakoj de unu sinjoro al la brakoj de alia!

   La sinjorino ludis kun sia ventumilo kaj kantetis valson.

 --Vi estas, kiel ŝajnas, en tre bona humoro, diris Breine ofendite.

 --Tion oni vere ne povas diri pri vi, sinjoro Breine, rimarkis
Stella ridetante.

 --Kontraŭe, mi estas en la plej brilanta humoro . . .

 --Ne kredu al li, Stella, diris la sinjorino. Mi vidas laŭ lia
nazo, ke li estas forte atakema. Li venis tien ĉi nur por aranĝi
disputojn.

 --Tiam estas plej bone sin savi per forkuro.

 --Vi ja komprenas, ke mia edzino nur ŝercas?

 --Mi devas tamen iri en la salonon. Mi ŝuldas, jes, la dioj scias,
kiel multajn dancojn, kaj se mi ne pagos miajn ŝuldojn tiel baldaŭ
kiel eble, mi timas, ke miaj kreditoroj min trenos tien per forto.

   Ŝi foriris ridetante, lasante la edzan paron sola.

 --Estu tiel bona, komencu, ju pli frue, des pli bone! Ne ĝenu vin!
Mi estas preparita por la plej malbona.

 --Sed, Fanny kara, mi ne diris eĉ unu vorton.

 --Ne, sed vi estas kolerega. Tio estas ja tute videbla laŭ via
nazo, kiu estas pli staranta, ol ordinare.

 --Fanny!

 --Mi estas tro bela tiun ĉi vesperon, ne vere?

 --Vi estas jam tro modesta!

 --Mi koketis tro multe kun la junaj sinjoroj, ne vere? mi estis tro
ĵetata el la brakoj de unu sinjoro en la brakojn de alia, kiel vi vin
tiel bonguste esprimis!

 --La tuta nia edzeco estis neinterrompita dancado.

 --Mi certe ne povas diri, ke mi dancis super rozoj.

 --Ha, Fanny, se vi nur scius, kia turmentiĝo estas vidi sian
edzinon, prematan al la brusto de alia, ĉirkaŭprenatan de lia brako,
sin ruli en kapturnanta valso. Ho, tiuj baloj, tiuj baloj!

 --Sendanka! kaj tamen ĝi estis sur unu el tiuj ĉi baloj, ke vi
trovis vian feliĉon! Ĉu vi memoras? Tio estis ne pli ol unu kaj duono
jaro antaŭe. Tiam vi sidis tie kun bela meblita loĝejo kaj tamen sen
la plej belega meblo en domo--juna edzino; kaj tiam vi komencis trovi,
ke esti tute sola en ok ĉambroj kaj kuirejo ne estas tute sane por la
homo. Kie tio ĉi estis tiam, kiam ni renkontis unu la duan?

 --Jes, estis sur balo.

 --Kaj kie ĝi estis, ke vi petis mian manon?

 --Ankaŭ sur balo.

 --Tial vi havas nenian kaŭzon plendi. Ni vivas bone kune.

 --Ho, oni vivas tre bone, kiam oni ĉiam veturas al baloj!

 --Mi estas laborema edzino.

 --Jes, vi manĝas vian panon en la ŝvito de via frunto sur ĉiuj
baloj de la urbo.

 --Ŝercu nur! Vi pentos iam vian konduton, kiam mi estos for!

 --Mi jam tute kutimis vidi vin forkuradi al baloj, diris la
komercegisto, nerve ludante kun la ventumilo de sia edzino, kiun ŝi
estis metinta sur la tablon.

 --Hodiaŭ vere vi superas vin mem, diris Fanny, sin levante
ofendite. La komercegisto sin levis ankaŭ.

 --Jes, mi ne povas plu tion suferi. Tie ĉi devos fariĝi alia
danco! Li prenis la ventumilon en ambaŭ manojn kaj disrompis ĝin en du
pecojn.

 --Vi fariĝas ĉiam pli kaj pli bona, mia amiko. Nun mi ne mirus, se
vi komencus disrompi spegulojn kaj vitrojn de fenestroj.

 --Mi estus sufiĉe inklina por tio ĉi.

 --Ne ĝenu vin, mi petas. Mi volonte helpos al vi. Jen estas forna
fero! vi povas ja komenci rompi la spegulojn, dum mi ekspedos la
porcelanajn vazojn kaj la malgrandaĵojn!

   Hontigita kaj duone disarmita per la trankvileco de sia edzino,
la komercegisto forĵetis la rompitan ventumilon sur la tablon kaj
volis eliri, kiam la kelnero Olsen en tiu sama minuto enkondukis en la
kabineton junan sinjoron.

 --Estu tiel bona, la gesinjoroj estas tie ĉi.

   Li estis altkreska, bela fraŭlo kun kuraĝa, fiera vizaĝo, buklaj
lumaj haroj kaj paro da dikaj blondaj lipharoj kun al tiuj aliĝanta
pinta barbo.

 --Mi ne malhelpas?

   Breine sin returnis vive.

 --Georgo, vi, mia amiko? Neniel, neniel! Mia edzino kaj mi estis
nur okupitaj je kelkaj mastrumaĵoj. Lasu, mi vin prezentos, mia plej
bona amiko, leŭtenanto Georgo Felsen, ĵus reveninta hejmen el la
eksterlando--Fanny, mia edzino.

 --Mia edzo tiel ofte parolis pri vi, ke mi vin jam tute konas.

 --Estas por mi ankaŭ plezuro fariĝi via konato, mia sinjorino!

 --Mi aŭdis, ke vi revenis, kaj mi tiam tuj sendis al vi inviton.
En ia alia vespero vi kredeble ne renkontus mian edzinon; sed tiun ĉi
vesperon ŝi estas okaze hejme, ĉar ŝi donas mem balon.

 --Ne aŭskultu lin, sinjoro leŭtenanto, li estas nur tiel malica.

 --Mi lin bone konas, mia sinjorino. Tia li estis jam antaŭ mia
veturo Parizon.

 --Parizon? ekkriis Breine. Mi pensis, ke vi estis en Italujo;
mirinde, ke ni ne renkontis unu la duan en Parizo. Tie mi estis en la
antaŭa jaro.

 --En tiel grandega urbo ne estas mirinde.

 --Ni forveturis kelkajn tagojn post la granda opera maskobalo, diris
Fanny.

   Georgo sin returnis vive.

 --Vi estis en la opera balo, sinjorino?

 --Ne, kial . . . kial vi povas tion supozi?

 --Tiu maskobalo, kiel ŝajnas, faris eksterordinaran impreson sur
vin, diris Breine.

 --Sinjoro Felsen estas tiel flamiĝema.

 --Tio . . . tio estis nenio!

 --Ne, nun mi devas fari viziton en la salono kaj ne pli longe
malŝati miajn aliajn gastojn . . .

 --Faru al mi la honoron, danci kun mi, sinjorino.

 --Malfeliĉe mi jam estas invitita; sed mi provos elzorgi por vi
fraŭlinon, kaj mi pensas, ke vi ne perdos per la ŝanĝo. Ŝi estas
juna, bela, kaj riĉa. La lasta eco estas ja tio, kion la plej multaj
sinjoroj estimas pleje. Mi revenos baldaŭ.

   Felsen apenaŭ aŭdis ŝiajn lastajn vortojn. Li staris en profundaj
pensoj kaj vekiĝis el sia revado nur tiam, kiam lia amiko lin frapis
sur la ŝultron kaj lin premis malsupren sur la sofon.

   La komercegisto, metinte siajn ambaŭ manojn sur la ŝultrojn de la
leŭtenanto, rigardis al li rekte en la okulojn.

 --Kio estas al vi? Kiajn rememorojn vekis tiu opera balo ĉe vi,
kiam vi fariĝis tiel ekscitita?

 --Mi havis tie la plej mirindan aventuron de mia vivo. Mi tiel bone
kiel fianĉiĝis kun fraŭlino, ne vidinte eĉ ŝian vizaĝon.

 --Kion vi babilas! Kiel tio povis okazi?

 --Dum mi promenadis ĉirkaŭe en la premado de la maskoj, mi
ekaŭdis fraŭlinan voĉon post mi, dirantan en pura norvega lingvo :
--Dio, kion mi faros! Mi min returnis kaj ekvidis gracian virinan
figuron en nigra domeno kun nigra masko antaŭ la vizaĝo. Ke ŝi estis
juna kaj bela, pri tio mi estis tute konvinkita. La rondaj brakoj, la
marmorblanka kolo, la purpuraj lipoj, kiuj vidiĝis inter la puntoj
de la masko, kaj la brilantaj okuloj--ĉiuj tiuj malgrandaj ĉarmaj
detaloj estis sufiĉaj por mi, por autaŭsenti ravantan tutaĵon.
Mi iris kuraĝe antaŭen kaj, prezentinte min mem kiel samlandulo,
proponis, ke mi estos ŝia kavaliro. Ŝi akceptis kun danko mian
brakon : mi estis ja senmaska. Eble ŝi konis min el Kristianio. Mian
nomon ŝi ne demandis. Ni iradis ĉirkaŭe, por retrovi ŝian amikinon,
kiun ŝi estis perdinta en la premado. Ili ambaŭ havis nigrajn domenojn
sen iaj signoj, kaj tie nature sin trovis amaso da tiaj nigraj domenoj.
Sekve ni promenadis longan tempon kune kaj prenis lokon en loĝio. Ŝi
estis sprita, edukita kaj aminda; mi estis duone malsobrigita de amo,
ĉampano kaj dancmuziko; kaj ni ambaŭ enspiradis per plenaj pulmoj la
aromon de romaneco, kiu troviĝis en nia tuta aventuro. Mi prenis ŝian
manon en mian kaj petegis ŝin levi la maskon, sed ŝi estis nemovebla.
--Ne disŝiru la misteran vualon, kiu estis ĵetita sur nian renkonton
kaj kiu aldonis al ĝi ĝian ĉarmon. Ni renkontiĝos en Kristianio la
venontan vintron, ŝi diris.--Lasu min nun iri, akompanu min nur al
veturilo kaj ne penu scii, kiu mi estas, aŭ sekvi min. Mi konfidas al
via kavalireco. Mi prenis diamantan ringon de mia malgranda fingro kaj
metis ĝin sur ŝian manon.--Per tiu ĉi ringo mi vin katenas, mi
diris; kiam mi vin revidos, ni disiĝos neniam. Ĉu vi volas ĝin porti?
--Jes, ĉiam! ŝi respondis. Kiam ŝi estis en la veturilo, ŝi sin
klinis super min kaj kisis min sur la frunto.--Ni renkontos nin en
Kristiano, estis ŝiaj lastaj vortoj. Kaj nun mi tien ĉi venis. Mi iros
en teatron kaj al koncertoj, al baloj kaj vespermanĝoj, kaj la diamanta
ringo sur ŝia mano estos la stelo, kiu montros al mi la vojon al la
Bethlehemo de la amo."

 --Tion oni povas nomi romano, diris la komercegisto, sin levante.
Oni povus pensi, ke vi estas naskita en la kavalira tempo. Sed kien la
sinjorinoj foriris? Ĉu ni ne iros al ili?

 --Mi preferus resti en paco tie ĉi. Estas tiel agrable en tiu ĉi
buduaro.

 --Bone, tiam mi sendos la sinjorinojn al vi. Tie ĉi estas la
plejsanktejo de Fanny, tien ĉi venas nur la endediĉitaj!

   Kiam la komercegisto foriris, Felsen sin amuzis per rigardado de
ĉiuj belaj malgrandaĵoj kaj floroj, kiuj estis dismetitaj ĉirkaŭe en
la plej bongusta senordeco. Oni rimarkis tuj en ĉiuj tiuj elegantaj,
kokete distritaj luksaĵoj la delikatan manon de edukita virino. Li
haltis antaŭ la piano.

 --Kia bongusta aranĝo, li murmuretis. La piano en la angulo estas
ĉirkaŭata de tropikaj kreskaĵoj.

   Li sidiĝis sur la seĝo antaŭ la piano kaj komencis transturnadi la
foliojn en la notolibro.

   Li ne rimarkis, ke Fanny kaj Stella eniris.

 --Tie ĉi estas ja neniu, diris Stella. Des pli bone.

 --Mi estas certa, ke li plaĉos al vi, diris Fanny vive. Li estas
juna, bela, edukita kaj eleganta. Li vivis multajn jarojn en la
alilando.

 --Li kredeble vivis tie tiel multe, ke li nun revenis hejmen, por
trovi ion, per kio li povus daŭrigi vivi! Li fariĝos kredeble unu el
miaj plej varmaj adorantoj!

 --Kia senhonteco! murmuris Felsen.

 --Ho, li havas tamen ion alian, per kio li povas vivi krom vi, diris
Fanny incitita.

 --Tio estas la plej bona vojo, kiun li povus elekti. Dudek mil
kronoj da procentoj en jaro kaj nenion alian fari, ol esti la edzo de
sia edzino!

 --Fi, Stella!

   Felsen leviĝis, pala, kun kunpremitaj dentoj.

 --Nu, diris Stella, irante al la tablo, elserĉu la pekulon, konduku
lin tien ĉi kaj starigu lin en la vicon de miaj adorantoj. Li estas ja
leŭtenanto. Eble mi povos lin uzi, por komandi la aliajn!

   Felsen elpaŝis.

 --Mi estas jam tie ĉi kaj tuj, kiam mi estos prezentita, fariĝos
por mi plezuro, akcepti la deciditan por mi lokon.

   Ĉe la sono de lia voĉo Stella turnis la kapon. Ŝi estis mortpala
kaj apogis sin konvulsie al la marmora tablo. Ĝi estis li, la idealo
de ŝia vivo, ŝia sekreta fianĉo, kiun ŝi nun tiel dolore insultis
kaj por ĉiam forpuŝis! Ŝi rigardis meĥanike sian manon. Feliĉe ŝi
portis gantojn kun sep butonoj, tiel la ringo estis bone kaŝita.

 --Pardonu, se mi vin ektimigis, miaj sinjorinoj, diris Georgo, Sed
mi sidis tiel absorbita per la notoj, ke mi ne rimarkis vian eniron.

   Sinjorino Breine saĝe decidis rigardi la tutan aferon kiel ŝercon.

 --La situacio estas vere malagrabla, ŝi diris ridetante. Nun estas
jam tro malfrue, por sveni. Mi faras, kiel mia amikino, kaj serĉas mian
rifuĝon en la ventumilo. Kiam ĝi estas malfermita, ĝi faras la servon
de kurteno, kiu estas antaŭtirita, dum la vizaĝo faras tualeton. Nu,
nun mi pensas, ke ĝi pli-malpi rehavas la ĝustan esprimon! Lasu min
prezenti : leŭtenanto Felsen--fraŭlino Adler . . . Sed, kara Stella,
vi tiel tremas . . . Sidiĝu!

 --Tio baldaŭ pasos. Mi estas iom nerva.

 --Mi bedaŭras, diris Georgo, ke mi estas la kaŭzo . . .

 --Nu, interrompis lin Fanny, pro puno mi vin kondamnas resti tie
ĉi kaj flegi la fraŭlinon, ĝis vi povos konduki ŝin, perfekte
refortigitan, en la salonon. Mi devas forlasi vin. Miaj ŝuldoj de
mastrino min vokas.

   Fanny foriris. Stella sidis kun mallevitaj okuloj, Felsen staris
malvarmega kaj apogis sin al la dorso de unu seĝo. Stella levis la
kapon kaj diris kun devigita trankvileco :

 --Sidigu vin, sinjoro Felsen.

 --Mi dankas.

 --Diru al mi, ĉu ni parolos pri la vetero kaj blovo, aŭ ĉu ni
estos sinceraj?

 --Kiel al vi plaĉos.

 --Nu, lasu nin esti sinceraj. Vi min abomenas, ne vere?

 --Lasu nin unue konsenti, ke mi vin ne adoras, mia fraŭlino. Se
mi vin komprenis ĝuste, vi timas min pli kiel adoranton, ol kiel
malamikon.

 --Sed tiam mi juĝis ne konante. Nun, kontraŭe . . .
kontraŭe . . .

 --Nun, vi min konas egale malbone.

 --Jes, vere, sed . . .

 --Sed?

 --Sed . . .

 --Ĉu vi estos efektive sincera, fraŭlino?

 --Mi deziras nenion pli volonte.

 --Sed, trovinte, ke mi estas sufiĉe malhonta ne tuje fali sur miajn
genuojn, vi eble havus la deziron meti min venkitan ĉe viaj piedoj, por
poste havi la plezuron--min forpuŝi.

 --Sinjoro leŭtenanto! ekkriis Stella vive kaj levis sin de sia
seĝo.

 --Ĉu la gesinjoroj ion deziras? eksonis murmuretanta voĉo post
ŝi. Ĝi estis la melankolia kelnero Olsen, kiu, enirinte senbrue, nun
staris tie kun kapo klinita kaj kun porcio da glaciaĵo en la mano.

   Stella reĵetis sin sur la seĝon kaj kaŝis sian vizaĝon en la
manoj.

 --Ne, iru nur!

 --Mi alportis nur tiun ĉi glaciaĵon al sinjorino Breine.

 --Metu ĝin tie ĉi sur la tablon kaj alportu al mi ankaŭ unu
porcion, diris Georgo senpacience. Mi bczonas min iom malvarmetigi, li
murmuretis al si mem.

 --Tuj, sinjoro, tuj! Nenion alian, sinjoro?

 --Ne.

   Stella sidis daŭrige kun sia buklita Titus-kapo en la manoj, ŝia
blanka kolo estis fleksita, kaj parto de la delikate formita orelo
rigardetis el la grandaj salmokoloraj rozoj, kiuj estis alfortikigitaj
sur ŝia ŝultro. Georgo sentis, ke li estis tro kruda.

 --Fraŭlino!

   Ŝi relevis la kapon kun la malnova fiera esprimo en la mallumaj
okuloj.

 --Ĉu vi havas ankoraŭ ion nediritan?

 --Mi estis tro ekflamiĝa, mi estis rapidema, mi volus nur . . .

 --Vi volus nur pagi mokon per moko kaj min humiligi. Gratulu vin
mem, leŭtenanto Felsen, vi atingis perfekte vian celon!

 --Fraŭlino!

 --Mi kuraĝis preni vin por ĉasisto de edziĝo, vi kuraĝis ĵeti
en mian vizaĝon, ke mi estas senkora koketulino, kiu sin amuzas per
enjungado de malfeliĉaj amantoj al sia veturilo de triumfo. Ĉu ni nun
estas kvitaj?

 --Mi povas nenion diri por mia pravigo.

 --Mi povus eble diri multe por la mia, sed mi ne scias vere, kiel ni
tiun ĉi interparolon komencis, kaj mi scias ankoraŭ pli malmulte, kial
ni ĝin . . . daŭrigus.

 --Jes, vi estas prava, fraŭlino. Mia efektiva intenco estis inviti
vin por la sekvanta danco.

 --Mi dankas. En tiu ĉi minuto mi estas tiel laca, ke mi devas iom
ripozi.

 --Tiam mi vin ne pli longe maloportunos.

   Li salutis malvarme kaj eniris rapide en la salonon.

   Stella leviĝis. Kiam li estis ekster la pordo ŝi falis sur la
sofon, ĵetis sin en unu angulon kaj kaŝis la kapon en la klarbluaj
silkaj kusenoj.

   Multaj kaj doloraj pensoj trairis la kapon de Stella, dum ŝi kuŝis
tie kun la vizaĝo enpremita en la silkaj kusenoj. Tio estis do la unua
renkonto, kiun ŝi en sia fantazio tiel bele elpentris al si mem, kaj
tamen--la ŝuldo estis ja ŝia propra. Sed eble li eĉ ne memoris
ilian malgrandan aventuron,--kaj ŝi, kiu konsideradis tiun ĉi
ringon, kiun li metis sur ŝian fingron, kiel ringon de fianĉiĝo,
ŝi, kiu tiel ame flegis la puran floron de sia unua amo kaj ĝin
nutris per sia revado . . . kia malsaĝulino ŝi estis! Kaj ŝi povis
vere kredi, ke en nia proza tempo iom da poezio ankoraŭ povus ekzisti!
Ŝi leviĝis, kaj, detirinte la gantojn, ŝi longan tempon rigardis la
ringon. Ŝia amo estis profunda kaj pura, kiel tiu ĉi diamanto. En ties
kvieta fajro kuŝis mira sorĉo, ĉar ĝi pruntis sian brilon el la
poezio de la animo. Tiun ĉi vesperon ĝi ne brilis kiel kutime. Eble la
roso en ŝiaj okuloj kaŭzis, ke ĝia brilo perdiĝis. Nun ĝi estis nur
la lasta larmo sur la tombo de ŝia amo!

 --Sed li neniam scios, ke mi estas tiu, kiun li renkontis en la
balo, ŝi murmuretis. Ŝi ja tenis en sia mano la ŝlosilon de la
enigmo, ŝlosilon, pri kiu ŝi kredis, ke ĝi malfermos al ŝi la teran
paradizon. Neniu ĝin vidis, des pli bone, eĉ ne Fanny.

 --For, for!

   Ŝi kuris al la fenestro, por ĵeti la ringon sur la straton, sed
ŝi sin detenis. La malgranda vipero tiel fortike enmordiĝis en ŝian
koron, ke ŝi ne povis suferi, ke ĝi estu dispremata sub la piedoj de
la preterirantoj. Kiam ŝi revenis de la fenestro, ŝia rigardo falis
okaze sur la porcion da glaciaĵo, kiu staris sur la tablo, kaj tiam
subite venis al ŝi ideo. Li petis ja la kelneron alporti al li porcion
da glaciaĵo; ŝi lasos lin ricevi ĝin--kune kun la ringo. Ŝi sin
sidigis apud la skribotablo kaj iom pensinte, ŝi skribis la sekvantajn
liniojn :

                  Tiun signon portu
                  Sur mano via!
                  En mistero restu
                  La nomo mia!

   Kunvolvinte la papereton, ŝi ŝovis la ringon super ĝin kaj
enpremis ĝin en la glaciaĵon. Ŝi lasis la telereton stari sur la
tablo kaj eniris en la salonon, por elserĉi la kelneron.

   Momenton post la eliro de Stella Fanny eniris en la kabineton, pri
kiu la kelnero Olsen diris al ŝi, ke tie la glaciaĵo staras sur la
tablo. Ĵus kiam ŝi volis porti la kuleron al sia buŝo, ŝi rimarkis
la papereton kun la ringo, elprenis ĝin el la glaciaĵo kaj legis la
versaĵon. Traleginte ĝin multajn fojojn, pensinte pri la afero kaj
skuinte konfuzite la kapon, sinjorino Breine metis la ringon sur sian
fingron, prenis la glaciaĵan telereton en la manon kaj iris en la
manĝejon al la kelnero.

 --Kiu donis al vi tiun ĉi glaciaĵon?

 --La kuiristino, li respondis kun sia kutima melankolia rideto.

 --Ne, li scias nenion, pensis Fanny. Ĉu ĝi staras longan tempon en
la kabineto?

 --Mallonge, sinjorino. La bela leŭtenanto--mi pensas, ke li estas
nomata Felsen--petis min ĝin meti tien. Li tiel fervoris, ke mi
foriru, kaj sendis min serĉi por li mem porcion da glaciaĵo; sed jam
nenio restis.

 --Li povas ricevi tiun ĉi.

 --Ĉu mi ĝin devas porti al li?

 --Ne, mi ĝin faros mem. Servu vi la limonadon al la gastoj.

 --Nu, pensis Fannv, donaco de Felsen! Delikata ĝentileco! Sed post
tiel mallonga konateco! Ĝi estas nature pro mia edzo. Mi eniros, por
lin danki en ia delikata maniero, kaj mi ne metos la ganton, por ke li
vidu, ke mi ricevis la ringon.

   Ŝi eniris en la salonon kaj alproksimiĝis al Felsen, kiu staris
sola en unu angulo de la ĉambro.

 --Vi deziris glaciaĵon, diris la kelnero. Permesu al via humila
servantino doni ĝin propramane al vi.

 --Vi estas tro bonega!

   Ŝi antaŭportis al li kokete la glaciaĵon kaj lasis samtempe la
diamanton ekbrili. Li ektremis kaj preskaŭ faligis la telereton, dum
liaj okuloj ripozis sur la ekbrilinta ŝtono. Neniaj duboj plu! Li
trovis la ringon; sed la posedantino, la sekreta adoratino de liaj
revoj, estas la edzino de lia plej bona amiko! Ho, tio estis terura!

 --Vi rigardas mian ringon, diris Fanny kun fripona rideto. Ĝi estas
bela, ne vere?

 --Jes . . . jes . . . ĝi estas . . . tre bela.

 --Ĝi estas memoro de unu amiko, kiu estas al mi tre kara, kvankam
mi lin konas nur mallongan tempon. Mi konservos ĉiam tiun ĉi
memoraĵon kaj mi ĉiam ĝin alte ŝatos, ŝi diris, forirante kun
koketa klineto de la kapo.

   Felsen staris tute surdigita kun la telereto en la mano.

   Dume Stella estis irinta al la kelnero kaj petinta lin doni la
glaciaĵon al Felsen.

 --Li ĝin jam ricevis, diris Olsen. Li staras kun ĝi en la mano.
Jen li estas.

   Li estis prava. Felsen tenis la telereton en la mano kaj ŝajnis esti
ekscitita. Fanny staris apude kaj parolis vive kun li. Io brilis forte
sur ŝia mano. Ŝi portis ordinare nur sian fianĉiĝan ringon. Kion tio
signifas?

   Nun ŝi forlasis lin kaj iris al la buduaro. Ŝi estis haltigita sur
la vojo de paro da kavaliroj. Stella preterglitis tien nerimarkita kaj
lokis sin post la piano, kie ŝi sidis, kaŝata de la ĉirkaŭstarantaj
grupoj da kreskaĵoj. Momenton post tio eniris Fanny, kaj, starante
sub la lustro, ŝi lasis la ringon ekbrili kaj admiradis ĝin. Stella
rigardadis ŝin tra la kreskaĵoj.

   Jes, estis tute certe. Ĝi estas ŝia ringo; sed kiel Fanny ĝin
ricevis? Ĉu li vere ĝin senpere fordonacis, kiel senvaloran objekton?
Fanny estis tiel profundigita en la konsideradon de la ringo, ke ŝi ne
rimarkis la eniron de sia edzo.

 --Nu, Fanjo, ĉu vi estas tute sola? diris la komercegisto. Ĉu vi
estas aukoraŭ kolera?

   Li prenis ŝian manon, kiun ŝi penis fortiri.

 --Vi ja scias, ke se mi estas ankaŭ iafoje iom viva kaj ĵaluza,
tio estas ĉar mi vin tiel amas kaj ĉar mi timas, mi maljuna urso, ke
mi ne povas fari vin tiel feliĉa, kiel vi meritas.

   Li karesis ŝian manon, sed subite ektremis.

 --Kia . . . kia ringo estas tio?

 --Ĝi . . . ĝi estas anonima donaco, respondis Fanny iom konfuzite.

 --Kiu ĝin donis al vi?

 --Oni ne povas koni la donanton de anonimaj donacoj, diris Fanny
petole.

 --Sed mi lin konas. Ĉu diri al vi tiun nomon?

 --Vi scias do?

 --Ĝi estas Georgo Felsen. Mi scias ĉion.

   Stella sidis, kiel falinta el nuboj. Ĉu Felsen vere estas enamita en
Fanny'n, kaj ĉu li, ne oferante eĉ unu solan penson al ilia renkonto,
ne penante elserĉi, el kie la ringo venis, senpere ĝin metis sur
ŝian fingron? Aŭ ĉu Fanny trovis la ringon kaj metis ĝin sur la
fingron, por pensigi lin, ke ŝi estas la elektita? Sed ne, tio ĉi
estis malsaĝa penso. Fanny nenion sciis pri la historio de la ringo,
ŝi neniam ĝin vidis. Oni povus freneziĝi.

   La komercegisto falis malespere sur seĝon.

 --Kaj ĝi estas mia plej bona amiko kaj mia propra edzino, kiuj min
trompas!

 --Jes, la edzinoj de aliaj homoj tute ja ne povas havi intereson vin
trompi! diris Fanny trankvile.

 --Ne elturnu vin per malkaraj ŝercoj! mi scias nun ĉiujn viajn
sekretojn. Vi volas eble nei, ke vi estis sen mia scio en la opera balo
en Parizo?

 --Ha, Stella babilis?

 --Stella nenion diris, sed tiu ĉi malfeliĉa ringo malfermis miajn
okulojn kaj montris al mi, kiel facilanime kaj mensoge vi agis.

 --Diru al mi, kara Breine, ĉu vi efektive ne trinkis tro multe post
la manĝo?

 --Ho, Fanny, Fanny, kiel vi povas esti tiel kruela?

 --Pro Dio, Breine, mi ne bone komprenas, kion mi faris. Ni devas
trovi sinjoron Felsen, li klarigos al ni ĉion.

   En tiu minuto envenis la kelnero Olsen, por sciigi, ke la dancado
komenciĝis kaj ke oni demandas pri la gemastroj.

 --Ĉu sinjoro Felsen estas tie?

 --Ne, li prenis sian superveston kaj forlasis la balon antaŭ kelkaj
minutoj, diris Olsen.

 --Ne dirinte adiaŭ al mi! Sed kion do signifas ĉio ĉi? murmuris
Fanny.

   La interparolado estis interrompita de bela kavaliro, al kiu la
sinjorino estis promesinta la unuan dancon post la vespermanĝo. Fanny
prenis lian brakon kaj eniris en la salonon.

   La komercegisto ripozis, tute dispremita, en sia apoga seĝo. Stella
sidis post la piano kaj ploris. El la salono sonis danca muziko, ridado
kaj ŝovado de piedoj.

 --Jes, ĝi estas efektive animita balo kaj luksa vespermanĝo, kiujn
komercegisto Breine donas tiun ĉi vesperon, li ĝemis. Tiel vigla
dancado daŭriĝas tie interne, kaj tamen la komercegisto mem sidas tie
ĉi sur la ruinoj de sia feliĉo!

   Li kaŝis la vizaĝon en siajn manojn.

 --Ĉu ekzistas en la mondo pli malfeliĉa homo ol mi? li ĝemis
laŭte.

   Mola mano estis metita sur lian ŝultron. Stella staris apud lia
flanko.

 --Ekzistas ankoraŭ unu alia, ŝi diris.

 --Ĉu vi estas ankaŭ malfeliĉa, fraŭlino?

 --Ho, jes!

 --Sed vi ne havas edzinon, kiu vin trompas.

 --Ne, sed unu kaj tiu sama homo estas la kaŭzo de nia malfeliĉo.

 --Felsen?

 --Jes. Mi lin amis tiel profunde, tiel kore, kaj nun li min
forpuŝis kaj forgesis pro Fanny, kaj ĉio tio post konateco de nur
duono da horo. Ĉio estas tiel freneze malsaĝa, ke mia kapo preskaŭ
turniĝas.

 --Ili konas unu la duan jam pli ol unu jaron. Mi estas certa pri
tio.

 --Edzinigita virino--kia senfunda maltaŭgeco!

 --Ĝi estas la francaj ideoj. Sed kion vi pensas fari?

 --Mi? mi almenaŭ neniam edziniĝos!

 --Mi ankaŭ neniam faros ĝin plu, diris la komercegisto. Mi petos
eksedziĝon.

 --Sed eble Fanny estas senkulpa?

 --Ne, mi scias, kiel facilanime ŝi komencis tiun ĉi rilaton, kaj
mi neniam povas havi plu konfidon al ŝi.

 --Ĉio povos fariĝi ankoraŭ bona, sinjoro.

 --Neniam, neniam.

   Li donis al ŝi signon, ke ŝi sidiĝu. Ŝi sin sidigis kontraŭ li.

 --Diru al mi, ĉu mi ne estas sufiĉe maljuna, por povi esti via
patro?

 --Mi vin ne komprenas . . .

 --Mi opinias, ke ni ambaŭ staras tute sole en la mondo. Vi ne havas
plu gepatrojn. Ĉu vi ne volus fariĝi mia adopta filino?

 --Tiu ĉi propono estas tiel subita, ke mi trovas, ke ni ambaŭ
devas precize pripensi ĝin.

   Sinjorino Breine dume venis el la salono kaj, vidante sian edzon kaj
Stella'n en viva kaj konfida interparolado, stariĝis en la mezo de la
ĉambro.

 --Vidu, daŭrigis la komercegisto, kiam la eksedziĝo kun Fanny
estos atingita, mi sentos min mem tiel sola.

 --Ĉu ni nun eksedziĝos! pensis Fanny.

 --Kiel feliĉa mi estus tiam, se amika anĝelo volus vivigi mian
malplenan hejmon kaj flegi min en la maljunaj tagoj.

   Fanny staris kolere kaj ludis kun sia ventumilo.

 --Nun ili do kune vivos!

   Stella donis al li sian manon.

 --Estos ĉiam agrable al mi, se mi iel povos helpi al via feliĉo,
sed . . .

 --Ho, ne faru al vi penojn, diris Fanny, rapide aperante. Mi liveros
mem al li la feliĉon, kiun li bezonas.

   Fanny sin turnis vive kaj kolere al sia amikino :

 --Vi, Stella, vi estis do la serpento en mia edzeca paradizo? Ĝi
estas tial vi, kiu elpensis mi ne scias kiel malhonoran historion pri
mi kaj Felsen, kiun mi tamen tiun ĉi vesperon vidas la unuan fojon
antaŭ miaj okuloj! Kaj kun kia intenco vi ĝin faris? Pro malamo al mi
ĝi ne povas esti, ĉar mi neniam faris malbonaĵon al vi; kaj pro amo
al Breine ĝi ankaŭ ne povas esti, ŝi daŭrigis preskaŭ plorante,
ĉar ĉu iu alia ol mi mem povus esti sufiĉe malprudenta, por ami tian
sovaĝan beston, kiel mia edzo?"

 --Fanny, aŭskultu min, diris Stella.

 --Sed nek al vi, nek al alia prosperos forŝiri lin de mi,--mi
amas lin tro forte, ŝi diris kaj ĵetis la brakojn ĉirkaŭ lian kolon.

 --Lasu min, mi volas disiĝi!

 --Jes, sed mi ne volas!

   En tiu minuto eniris Georgo Felsen.

 --Pardonu al mi, se mi malhelpas; sed mi estos mallonga. Mi intencis
komence skribi al vi, sed mi komprenis, ke mi pli bone povos doni al vi
buŝan klarigon.

 --Mi foriros, diris Stella.

 --Ne, mia fraŭlino, kion mi diros, vi povas libere aŭskulti. Ĝi
eble klarigos mian konduton kontraŭ vi. Ĉar kiam mi nun ree forlasos
mian patrujon, kaj kredeble por ĉiam, mi ne dezirus, ke vi pensu pri mi
kun tro granda maldolĉeco.

 --Vi forveturos? demandis Fanny.

 --Jes, sinjorino; post tio, kio okazis inter ni, mi ne volas resti
pli longe tie ĉi.

 --Kio okazis inter ni . . .?

 --Mi konas la tutan historion de la diamanta ringo, diris Breine.

 --Tiu historio ne estas tamen tiel danĝera, respondis Fanny
trankvile.

 --Estas eble, ke vi, sinjorino, prenas nian aventuron kiel ŝercon,
diris Georgo. Mi rigardas ĝin tute alie. Mi estis tuŝita de la
romaneco kaj pikanteco en la situacio, mi kreis al mi mem figuraĵon de
vi en mia fantazio, kaj, ne konante la originalon, mi adoris tiun ĉi
fantazian portreton.

   Stella ektremis, komencante kompreni, ke tie ĉi estis ia
malkompreniĝo kaj ke ŝi estis maljusta kontraŭ ambaŭ, Georgo kaj
Fanny. La trankvileco de la lasta ne povis esti ŝajniga.

 --Sed, granda Dio, kio min tuŝas viaj fantaziaj portretoj? ekkriis
Fanny surprize.

 --Ŝajnas, ke vi ĉion forgesis, diris Georgo. Nun, de la momento,
kiam mi vidis, ke la edzino de mia amiko portas tiun ĉi fatalan ringon,
mi decidis ankaŭ forgesi ĉion kaj mi komencis kompreni, ke mia amo
estis nur romanaj kapricoj kaj ke mi efektive vin neniam amis.

 --Ho, kiel eksterordinare malĝoje! ekkriis Fanny, ridegante. Jes,
ke Breine perdis la malgrandan porcion da prudento, kiun li posedis, tio
estas jam longe klara al mi, sed nun mi vere komencas kredi, sinjoro
Felson, ke via supra etaĝo ankaŭ estas iom en malordo.

 --Sed ĉu vi povas nei, ekkriis Breine, ke tiu ĉi diamanta
ringo . . .

 --Jes, tiu ĉi malfeliĉa ringo estas la kulpo de ĉio, diris Fanny.
Estu tiel bona, sinjoro Felsen, jen mi ĝin redonas al Vi. Mi ĝin
ricevis en porcio da glaciaĵo kune kun versaĵo. Mi metis la ringon
sur la fingron, kaj de tiu ĉi momento ĉio estas freneza. Breine estas
freneza, Stella estas freneza, Felsen estas freneza, kaj nun mi mem
fariĝos baldaŭ ankaŭ freneza, tio estas kredeble la plej prudenta,
kion mi povas fari.

 --Mi neniam sendis al vi ian glaciaĵon aŭ ian versaĵon. Vi scias
tamen, ke mi metis la ringon sur vian fingron antaŭ unu jaro.

 --Ne, nun estas jam tro freneze, ekkriis Fanny.

   Stella elpaŝis pli proksime.

 --Permesu al mi enporti kelkan klarigon en tiun ĉi senordigitan
aferon. Mi estas tiu, kiu ricevis de vi la ringon en la opera balo.

 --Vi?

 --Jes, kaj mi ne hontas konfesi, ke mi ĝin rigardadis kun tiaj
samaj profundaj sentoj, kiel vi. Poste ni nin rerenkontis en kolero, kaj
mi decidis, ke vi neniam sciu, kiu mi estas. Mi metis la ringon en la
vanilan glaciaĵon, kaj ĝi nun erare venis en la manojn de Fanny.

 --Tiel, tamen . . . Ha, fraŭlino, kiel vi min faras feliĉa!

 --Sed kia operbala historio tio estas? demandis Fanny.

   Tion mi rakontos al vi poste, diris la komercegisto. Ni iru en la
balan salonon kaj ne plu malŝatu niajn gastojn. Georgo estos jam tiel
bona amuzi fraŭlinon Stella dume . . .

   Kaj tiel bona estis sinjoro Felsen volonte. La interparolado estis
kredeble tre viva kaj interesa, ĉar kiam la gastoj ĉiuj jam estis for
kaj Breine kaj la sinjorino post unu horo tien eniris, Georgo kaj Stella
sidis ankoraŭ en animita interparolado. Ili sidis sur la klarblua silka
kanapo--tute proksime, tiel proksime, ke la kolosaj salmokoloraj rozoj
sur la ŝultro de Stella estis tute depremitaj. La diamanta ringo estis
nun ree sur la fingro de Stella, sed oni ne povis ĝin vidi, ĉar Felsen
tenis ŝian manon en la ambaŭ siaj.

 --Nu, diris Breine, ŝajnas, ke ni povas gratuli.

 --Jes, nun estas ĉio en ordo.

 --Kaj la gastoj foriris, diris la komercegisto kaj frotis kontente
la manojn, tial nun ni estas la mastroj en la domo, kaj nun ni havos
ekstran festenon.

   Li vokis Olsen'on, kiu estingadis la lumojn en la salono.

 --Alportu al ni botelon da ĉampano.

 --Kun glacio?

 --Ne, mi dankas. Mi kredas, ke ni ĉiuj ricevis jam sufiĉe de tiu
ĉi artikolo. Tiu lasta glaciaĵo estis tiel bruliga!

   La ĉampano estis alportita, la glasoj plenigitaj kaj la sano de la
novaj gefianĉoj trinkita.

 --Mi petas ankaŭ la permeson tre humile gratuli, diris la kelnero
Olsen; mi estas ankaŭ fianĉigita!

 --Ho, kun kiu?

 --Kun la vidvino Kaspersen, la kuiristino.

 --Kiam tio fariĝis?

 --Antaŭ kelkaj minutoj, sed ni konatiĝis unu kun la dua jam antaŭ
longe, ĉar en la lastaj tempoj ni estis tiel ofte kune ĉe invitaĵoj.

 --Sed tiun ĉi vesperon vi vin klarigis? demandis Stella.

 --Jes, ŝi staris en la kuirejo, kaj ŝi estis tiel dolĉa, kaj tiam
mi diris, ke mi ŝin amas, kaj tiam ŝi min ĉirkaŭprenis, kaj tiam mi
tiel blankiĝis, ĉar ŝi estis faruna, kaj tiam ni kisis unu la duan.
Ho, estis tiel Die bonege!

   Olsen mallevis la okulojn kun dolĉa melankolia rideto kaj flugetis
en la salonon, por estingi la lastajn lumojn.

   Kiam Felsen kondukis sian amatinon al la veturilo, li premis kison
sur ŝian manon kun la brilanta ŝtono, kiu nun fariĝis la stelo de lia
feliĉo.

   Nia reala, proza tempo eble skuos malestime la ŝultrojn pro la
romanaj fantazioj de la juna paro; sed tiel longe, kiel amo ekzistos
en la mondo--kaj ĝi ekzistos tie ĝis la mondo pereos--tiel longe
ankaŭ la romaneco vivos.

---

                                   V

                        EL LA VIVO KAJ SCIENCOJ

---

                               BAGATELOJ

   _Rimarkinda horloĝo_. Per kia originala maniero en Ĥinujo malriĉaj
homoj, kiuj ne posedas horloĝon, difinas la tempon, pri tio la franca
vojaĝanto Le Hube rakontas sekvantan okazon : "Unu tagon, kiam ni
volis viziti niajn ĥinojn, kiuj antaŭ nelonge akceptis la kristan
religion, ni envoje renkontis knabon, kiu paŝtis bovon. Preterirante,
ni demandis lin, ĉu jam estas la 12-a horo. La knabo rigardis al la
suno, sed ĝi estis kaŝita post densaj nuboj, tiel ke li ne povis
konsiliĝi kun tiu ĉi horloĝo.--La ĉielo estas kovrita tro plene
per nuboj, li diris, sed atendu unu momenton! Li kuris en la plej
proksiman korton de vilaĝano kaj post unu minuto revenis kun kato sur
la brako.--Rigardu, li diris, ankoraŭ ne estas la 12-a horo, kaj
samtempe li montris al ni la okulojn de la kato, suprenŝovante ĝiajn
palpebrojn. Ni kun mirego rigardis la knabon, sed lia eksteraĵo estis
tute serioza, kaj la kato, kvankam la operacio ŝajne ne tre plaĉis al
ĝi, tamen videble kutiminta al ĝi, tenis sin tre trankvile, kvazaŭ
ĝia speciala okupiĝo konsistus en tio, esti horloĝo. Ni diris : Tre
bone, mia knabo, plej bonan dankon! Kaj ni hontis, ricevinte instruon
de la knabo. Kiam ni trovis niajn amikojn, nia unua afero estis sciiĝi
pri tiu kata orakolo. Ili tre miris pro nia malscio kaj rapide kolektis
kelkajn dekojn da katoj el la tuta najbaraĵo, por montri al ni, ke la
horloĝoj en iliaj okuloj ĉiuj iras regule. La pupiloj de la okuloj
de la katoj ĝis tagmezo iom post iom malgrandiĝas kaj tiam atingas
sian plej mallarĝan kuntiriĝon en formo de maldika streko, metita,
kiel hareto, perpendikulare sur la mezon de la okulo. Poste la pupiloj
iom post iom ree etendiĝas, ĝis ili je noktomezo ricevas la formon de
rondo. Oni nin certigis, ke ĉiu infano en mallonga tempo akiras grandan
lertecon kaj akuratecon en la montrado de la tempo el kataj okuloj. Ni
konvinkiĝis tre baldaŭ, ke tiuj ĉi horloĝoj iras tute regule kaj
ĉiuj en preciza konsento."
                                                        [K. Huebert.]

   _La homa voĉo_. D-ro Delaunay en antaŭ nelonge publikigita laboro
pri la homa voĉo esprimas la konvinkon, ke la antikvaj loĝantoj de
Eŭropo estis tenoroj. La nunaj iliaj posteuloj estas baritonoj, iliaj
nepoj posedos voĉon basan. La racoj pli malaltaj, kiel ekzemple negroj
k. t. p., havas voĉon pli altan, ol la blankaj. La homa voĉo kun
la tempo ĉiam fariĝas pli malalta; tiel ekzemple tenoro deksesjara
povas en la dudekkvina jaro de la vivo fariĝi baritono kaj en la
tridekkvina--baso. La blonduloj havas voĉon pli altan, ol homoj kun
haroj mallumaj; la unuaj havas ordinare voĉon sopranan kaj tenoron,
la lastaj--kontralton kaj bason. La tenoroj estas pli maldikaj, la
basuloj pli larĝaj kaj fortaj. Homoj pensantaj kaj inteligentaj havas
pleje voĉon malaltan, sed malmulte pensantaj kaj supraĵemaj--altan.
La voĉo antaŭ la tagmanĝo estas pli alta, ol post la tagmanĝo.
Singardaj kaj prudentaj kantistoj evitas, kiel oni scias, trinkojn
alkoholajn, precipe la tenoroj; basuloj povas ilin ĝui, kiom ili
volas. Tenorojn oni pli renkontas en la landoj sudaj, kaj en la nordo
--pli da basoj; tiel ekzemple laŭ la vortoj de Delaunay ĉiuj gloraj
francaj tenoroj elvenis el la suda Francujo, dum ĉiuj basuloj--el la
departementoj nordaj.

   _Maso por kungluado de marmoro, gipso, porcelano k. t. p._ Preni
da estingita kalko pulvorigita 100 gramojn, da ovoblanko bone batita
10 gramojn kaj da aluno pulvorigita 12 gramojn; miksi ĝin, bone
disfrotante, kaj ricevinte specon de nedensa pasto, ŝmiri per ĝi
la randojn, kiujn oni volas kunglui, kunpremi ilin forte kaj lasi
tiel en la daŭro de 48 horoj. Aldoninte al tiu ĉi miksaĵo pli da
ovoblanko aŭ da gluo solvita en nafto, por ĝin pli maldensigi, oni
povas ĝin uzi por laki vazojn kaj diversajn objektojn, por fari ilin
netramalsekiĝaj. Kartono, tiel lakita, fariĝas malmola, kiel ligno.
Ŝipetoj, lakitaj per tiu ĉi maso, estas belaj kaj fortikaj; tiel same
ankaŭ kuvoj kaj aliaj lignaj vazoj kaj ankaŭ vazoj argilaj, uzataj por
konservado de grasoj kaj fluidaĵoj.

   _Ĉu lakto estas kun akvo_, oni povas sciiĝi en la sekvanta
maniero : bone poluritan trikilon (trikkudrilon) oni trempas en
profundan vazon da lakto, tuj ĝin elprenas returne kaj tenas ĝin rekte
malsupren. Se la lakto estas pura, tiam guto da lakto restos pendanta
sur ĝi; sed se eĉ tre malgranda kvanto da akvo estis verŝita en la
lakton, tiam nenia guto pendos sur la trikilo.

   _Serĉistoj de postesignoj_ en Hindujo formas apartan kaston. En
kelkaj lokoj de la orienta Hindujo, precipe super la bordoj do Gango
kaj Hindo, la bruto prezentas la ĉefan riĉecon de la loĝantoj;
tial ankaŭ ŝtelado de ĉevaloj kaj bovoj estas tie tre ofta. Sed
tie al la posedantoj de brutaroj alportas helpon la serĉistoj de
postesignoj. Kiel preskaŭ ĉiuj okupoj en Hindujo, tiel la specialeco
de postesignistoj transiras de patro al filo; la "khojoj"--tiel
en la lingvo hinda sin nomas la postesignistoj--de frua infaneco
sin ekzercas en sia metio. Bona "khojo" sciiĝas facile, per kie la
ŝtelinto forkondukis la bruton, kiel longe li haltis por nokti, aŭ
por ripozi en tago, kion li kondukis kun si k. t. p. Unu el la anglaj
vojaĝantoj rakontas, ke unu fojon oni ŝtelis al li tolaĵon kaj
vestojn; li tial sin turnis al serĉisto de postesignoj, kiu post
unuhora serĉado trovis la postesignon de la ŝtelintoj kaj post dutaga
persekutado alkondukis la vojaĝanton al la loko, kie la ŝtelintoj
ripozis post la migrado, jam tute certaj ke ili ne estos punataj.
La postesignisto klarigis al si diversajn detalaĵojn, kiuj por la
eŭropanoj estis absolute nerimarkeblaj. Tiel ekzemple en unu loko, kie
la vojo disiris en kelkaj direktoj, la hindo per ĉifitaj folioj sur
la apudvojaj arboj rimarkis, ke per tie ĉi kaj ne per alia vojo la
ŝtelistoj forkuris. La kronikoj de juĝo montras fakton, ke unu khojo
iris laŭ la postesignoj de unu mortiginto 300 kilometrojn, ĝis li fine
trovis lin en la malliberejo de provinca urbeto, kien la krimulo estis
metita por ia malgranda ŝtelo, plenumita antaŭ kelkaj tagoj. Alian
fojon postesignisto, ricevinte la komision trovi ŝteliston, kiu ŝtelis
juvelojn el la trezorejo de la maharaĝi, iris laŭ la postesignoj de la
krimulo ĝis la rivero Bias. Tie li perdis la postesignon, ĉar antaŭ
unu horo trans la riveron iris taĉmento da soldatoj el 200 personoj.
Ŝajnis tute neeble, ke la hindo inter la enpremoj de la piedoj de 200
homoj povus eltrovi la bezonatan postesignon. Sed la khojoj ne perdas
la kuraĝon antaŭ malfacilaĵoj. Tiel ankaŭ nun la postesignisto
iris returne kelkajn kilometrojn kaj tiel bone konatigis sin kun la
postesigno de la ŝtelisto, ke li helpis al si eĉ inter la postesignoj
de ducent homoj, kaj transirinte la riveron, li trovis la ŝteliston.
Kompreneble la rezultatoj de tia sperto estas atingeblaj nur por la
kasto de khojoj kaj estas tenataj en plej granda sekreto antaŭ la
profanoj. La metio de postesignistoj tute ne estas sendanĝera, ĉar la
krimuloj uzas ĉiun okazon, por liberigi sin de la homoj danĝeraj por
ili per helpo de veneno aŭ ponardo.

   _En la Malviva Maro_, kiel oni almenaŭ pensis ĝis nun, nenia viva
organa kreitaĵo povas ekzisti. La senvivecon de tiu ĉi maro oni
klarigadis al si per tio, ke la supraj partoj de la akvo enhavas ĝis
25% da salo, tiel ke homo povas tie ĉi naĝi sen movado de la manoj kaj
piedoj, kaj la malsupraj partoj estas en tre granda amaso sorbigitaj
de bromo, kio ankaŭ malhelpas la vivon en la Malviva Maro. Dume la
esploroj de la germana instruitulo Cortet montris, ke malgraŭ tiaj
malfavoraj kondiĉoj en la sal-broma akvo de la Malviva Maro ekzistas
vivaj kreitaĵoj, kiuj, estas vero, apartenas al la organismoj de la
plej malalta grado.

   _Esploroj de la maro._ Profesoro Agassiz publikigis la rezultatojn
de siaj esploroj pri la floro kaj faŭno de la Silenta Oceano. Kiel oni
vidas el la raporto, vivaj kreitaĵoj ekzistas en la maro nur ĝis certa
profundeco, nome ne pli malsupre ol 171 klaftoj sub la supraĵo de la
akvo. Pli malsupre komenciĝas jam la regno de absoluta morto, kiu sin
etendas ĝis la spaco trovanta sin en malproksimeco de 5O-60 klaftoj de
la fundo de la maro. Tie ĉi denove komencas montriĝi vivaj kreitaĵoj.
Kompreneble, la konstruo de tiuj ĉi bestoj kaj maraj kreskaĵoj estas
konformigita al la grandega pezo de la akvo, kiun tiuj ĉi kreitaĵoj
devas porti sur si.

   _Lumantaj briliantoj._ Jam en la jaro 1663 la siatempe glora
instruitulo, Robert Boyl, montris, ke ekzistas diamantoj, kiuj havas
la kapablon lumi en mallumo. Nun, kiel certigas la ĵurnalo "Nature",
dediĉita al sciencoj naturaj, la ĥemiisto Kunz konfirmas la supozojn
de Boyl. Kunz elmetis diamantojn por la daŭro de pli aŭ malpli granda
tempo al la efikado de la radioj de la suno, post kio la briliantoj
lumis en mallumo kun pli aŭ malpli granda forto. Tiun ĉi saman aperon
la dirita ĥemiisto konstatis, kiam li la esploratajn diamantojn
frotadis sur ligno, drapo aŭ metalo. La cirkonstanco, ke la kapablon
lumi la diamantoj ricevas per frotado sur metaloj, pruvas, ke la lumo,
kiun ili ricevas, ne havas naturon elektran. La eco de la diamantoj,
montrita de Kunz, povas doni utilan pruvilon ĉe diferencigado de
briliantoj veraj de malveraj.

   _La fino de la mondo._ La penso pri fino de la mondo turmentis la
homojn jam longe kaj trovis esprimon en granda serio da antaŭdiroj.
Ne parolante jam pri la kredo je "millenium", t. e. ekzistado de la
mondo nur en la daŭro de mil jaroj post Kristo (kredo fondita kvazaŭ
sur kelkaj esprimoj de la Biblio), ni trovas en la mezaj centjaroj
tre oftajn antaŭdirojn de tiu ĉi speco. Bernardo el Turingujo en
la jaro 960 antaŭdiris proksiman finon de la mondo, li eĉ difinis
la tempon, nome, kiam la festo de Anunciacio falos sur la Grandan
Vendredon. Tia fakto havis lokon en la jaro 992, sed tiu ĉi jaro
pasis, kaj la mondo ne esprimis eĉ la plej malgrandan intencon perei.
En la daŭro de la X-a centjaro ĉiuj reĝaj decidoj komenciĝadis
per la vortoj : "Ĉar la fino de la mondo estas jam proksima . . ."
En la jaro 1186 la astrologoj ektimigis la popolojn per antaŭdiro,
ke baldaŭ fariĝos kuniĝo de ĉiuj planedoj. En la komenco de la
XIV-a centjaro la alĥemiisto Villeneuve anoncis, ke en la jaro 1335
venos la Antikristo. La glora hispana predikisto, Vincento Ferrier,
certigis, ke la mondo ekzistos nur tiom da jaroj, kiom da versoj sin
trovas en la Psalmoj, t. e. ĉirkaŭ 2537 jaroj. La fino de la mondo
estis decidita por la jaro 1832, pri tio ĉi restis eĉ signo en la
kanteto de Beranger : "Finissons-en, le monde est assez vieŭ". La
antaŭdiro por la jaro 1840 faris grandegan impreson. La finiĝo de la
monda vivo devis havi lokon la 6-an de Januaro. Miloj da homoj finis
la aferojn terajn kaj atendis rezignacie la morton. Ni tamen scias, ke
ankaŭ tiu ĉi antaŭdiro montriĝis ne tiel danĝera. Ni preterlasas
multajn aliajn astrologiajn kaj kabalajn antaŭdirojn kaj transiras al
pririgardo de la teorioj, sur kiuj liaj antaŭdiroj estis fondataj. La
glora naturisto Buffon elkalkulis, ke la tero iom post iom malvarmiĝas,
sed la homaro povos vivi sur ĝi ankoraŭ 93 291 jarojn, ĝis la ŝelo
de la tero tiel forte malvarmiĝos, ke ĉia vivo sur ĝi malaperos. Sed
de la tempo, kiam oni elmontris, ke la interna varmo de la tero ne havas
influon sur ĝian supraĵon kaj ke la vivo sur ĝi dependas sole de la
suno, tiu ĉi hipotezo havas jam signifon nur historian. Alia teorio,
kreita ankoraŭ en tempoj antikvaj, diras, ke la internaĵo de la tero
konsistas el fajra fandita maso kaj, se la vulkanoj, tiuj ĉi klapoj de
sendanĝereco de la tera globo, ŝtopiĝos, la tero krevos, kaj ĝiaj
partetoj malaperos en la universo. Per tia maniero ni devus perei ne
de malvarmo, sed de fajro. Ekzistas ankoraŭ unu teorio, laŭ kiu la
mondo mortos malrapide kaj trankvile, en sekvo de ebeniĝo de la tera
supraĵo. La ventoj kaj pluvoj deportados la suprojn de la montoj en
la valojn, kaj la tero per la riveroj kaj riveretoj estos iom post iom
forportita en la maron. La neebenaĵoj de la tera supraĵo glatiĝos,
la maro ĉiam pli superverŝos la bordojn, kaj kiam ĝi kovros la
tutan supraĵon de la tero, la tuta vivo ĉesiĝos. Laŭ la teorio de
Adhemar la fino de la mondo povas esti kaŭzita de superakvego, elvokata
de ŝanĝo de la centro de pezo de la tero kaj per tio ĉi ankaŭ de
transnaĝo de la glacio kaj akvo de la suda poluso al la norda. Tia
fakto havis lokon antaŭ 2020 jaroj kaj denove venos post 6307 jaroj.
Ekzistas aliaj instruituloj, kiuj diras, ke ni povas perei en la okazo,
se ia el la kometoj kunpuŝiĝos kun la tero. En tiu ĉi okazo ne la
ekbato estus terura, sed la ĥemia kuniĝo de la densigita vosto de la
kometo kun la oksigeno de nia atmosfero. Tiam sur milionojn da mejloj
en la spacego eksplodus belega bengala fajro, kaj en tiu ĉi grandioza
iluminacio estingiĝus en unu momento la tuta tera vivo. Fine en la
sekvanta formo la glora franca astronomo Kamilo Flammarion, pentras al
ni la lastajn tagojn de la tero : La suno estas stelo, kiu ne restas
sen ŝanĝoj. Jam nun sur ĝia supraĵo montras sin multaj makuloj;
ili senĉese pligrandiĝas, kaj la suno malvarmiĝas. Fortrenante kun
si la teron kaj planedojn tra la frostaj dezertoj de la universo, ĝi
perdas sian varmon kaj lumon, kaj venos tempo, kiam ĝia malvarmiĝinta
supraĵo ne radios pli lumon nek varmon, kiuj donas vivon al la naturo.
Sed la homaro ne alvivos ĝis tiu tempo kaj ne rigardos la lastajn
radiojn de la estingiĝanta suno. En sekvo de malgrandiĝo de la varmo
de la suno ĉiam pli vastiĝados la regionoj glaciaj; la maroj kaj la
teroj de tiuj ĉi regionoj ne povos reteni vivon, kiu malrapide iom post
iom koncentriĝos en la regionoj subekvatoraj, kie la lastaj infanoj de
la tero kondukos la lastan batalon kun la morto. Fine la tero, senforta,
sekiĝinta kaj dezerta, prezentos unu grandegan tombejon. La suno
fariĝos ruĝa, poste nigra, kaj nia tuta planeda sistemo transformiĝos
en kolekton da nigraj masoj, turnantaj sin ĉirkaŭ tia sama nigra
globego. Tia estas la hipotezo de Flammarion.

   _El Ĥinujo._ Trairante tra la plej ĉefaj stratoj de Pekino,
oni povas ofte en la loko de kruciĝo de du stratoj trovi grandegan
kovrilon, kiu sin etendas tra la tuta larĝo de la strato, sur du altaj
kolonoj. Tiaj kovriloj estas metataj antaŭ detruitaj sanktejoj aŭ
en la lokoj de ia katastrofo, sed ordinare oni ilin metas, kiam la
regnestro devas traveturi. En tiaj okazoj kurieroj anoncas al la popolo
pri la proksimiĝo de la monarĥo kaj la urbanoj rapide sin kaŝas en
la domoj kaj kaŝitaj anguloj. La ĥina regnestro estas la sola persono
en Ĥinujo, kiu ne scias, kiel elrigardas ĥinoj, ĉar liaj korteganoj
ne estas reprezentantoj de tiu ĉi popolo. Oni diras, ke ankaŭ la plej
altaj provincestroj nenion scias pri la loĝantoj kaj rilatoj de la
regionoj konfiditaj al ili.--Neniu el la ĥinoj savas iam dronanton.
Ĉar en Ĥinujo oni kredas, ke la malbona spirito de dronanto vagas
super la supraĵo de la akvo, atendante novan oferon, kaj ke tio ĉi
estas la sola momento, kiam la demono havas nenian servon. Tial neniu
volas savi dronantan homon, el timo, ke la kolerigita diablo venĝos por
la forŝirita de li certa akiro.

   _Jubileo de tabako._ La kvarcenta jubileo de la eltrovo de Ameriko
prezentas ankaŭ tian saman jubileon de la eltrovo de la tabako.
Kristoforo Kolumbo en siaj memoraĵoj lasis detalan sciigon, en kia
maniero la homoj konatiĝis kun tiu ĉi kreskaĵo. La glora maristo
alvenis kun sia ŝiparo al la bordoj de Kubo. La hindoj, ekvidinte de
malproksime blankajn homojn, forkuris. Tiam Kolumbo sendis post ili du
ŝipanojn, kiuj, veninte en la hindan vilaĝon, ekvidis multajn hindojn,
kiuj tenis en la buŝo iajn torditajn kaj ekbruligitajn foliojn, kies
fumon ili elspiradis. En tia maniero estas eltrovita la tabako, kiu de
tiu tempo ricevis multajn amikojn kaj kontraŭulojn. Ankoraŭ Las Casas
predikis kontraŭ la moro de fumado, kiun oni heredis de la kolonianoj,
sed la tuta elokventeco de la glora misiisto restis senfrukta. La unua
en Eŭropo kontraŭulo de fumado de tabako, Jakobo I, sin esprimis : "La
pasio fumi tabakon estas abomena kaj danĝera tiel por la kapo, kiel
ankaŭ por la pulmoj." En Hispanujo la granda inkvizitoro Bartolomeo
en la jaro 1659 malpermesis al la pastroj fumi tabakon en la daŭro de
unu horo antaŭ la Diservo kaj du horoj post la Diservo, kaj sub minaco
de ekskomuniko kaj de la plej severaj punoj malpermesis al ĉiuj flari
tabakon en la daŭro de la Diservo. La papoj Urbano VIII kaj Innocento
IV eldonis bullojn malpermesantajn la fumadon, kaj en tiuj ĉi bulloj
la buŝo de persono fumanta estis komparata kun forno de diablo. La
Sorbono, invitita doni sian opinion, ne donis respondon decidan, kaj la
jezuitoj permesis fumi kaj flari tabakon tiom, kiom ĝi servas al la
digestado kaj al la sano. Ludoviko XIV estis granda malamiko de tabako
kaj malpermesis uzi ĝin ĉe la kortego. La sultano Murado IV punadis la
fumantojn per morto. En Persujo oni la fumantojn batadis sur stangon.
Tamen ĉiuj tiuj ĉi malpermesoj neniom helpis kaj la pasio fumi tabakon
disvolviĝis ĉiam pli multe. Richelieu, kiu pasie amis flari tabakon,
la unua metis sur tabakon depagon en la alteco de 2 frankoj por ĉiuj
100 funtoj. En tia maniero la tabako de la jaro 1674 fariĝis fonto de
enspezoj por la regno kaj alportis al la regna kaso milionojn.

   _Kio estas vegetarismo?_ La vegetarismo, t. e. vivado per la
produktaĵoj de la regno kreskaĵa kun escepto de ĉiuj manĝoj,
akirataj per difektado aŭ detruado de besta vivo, ricevas en la lasta
tempo ĉiam pli da partianoj. En Londono sin trovas jam ĉirkaŭ 40
restoracioj, en kiuj oni donas nur manĝon kreskaĵan kaj kie ĉiutage
ĉirkaŭ 30 000 personoj akceptas malkaran kaj fortigan tagmanĝon. En
Berlino en Januaro de 1893 jam ankaŭ ekzistis ĉirkaŭ 20 restoracioj,
kaj en ĉiuj pli grandaj urboj de Anglujo, Ameriko kaj Germanujo
ekzistas por personoj solestarantaj la okazo vivi vegetare, ne parolante
pri la multegaj, distritaj en la tuta mondo familioj, kiuj elstrekis
la viandon el sia tabelo de manĝoj. Granda nombro da societoj kaj
gazetoj penas konatigi kun la afero de sensanga nutriĝado pli grandajn
rondojn da homoj, kaj tiuj ĉi penoj estas forte subtenataj de la ĉiam
pli vastiĝanta senmedikamenta kuracado de malsanoj aŭ la sistemoj
naturkuracaj de diversaj direktoj, kiuj preskaŭ ĉiuj faris el la
forĵeto de manĝado de viando la unuan kondiĉon ĉe siaj malsanuloj.
Estus tial utile esplori pli proksime la motivojn de la vegetarismo.
Ni vidas, ke ĉe ĉiu viva estaĵo, de la plej malgranda fungo ĝis
la plej disvolvita besto laktosuĉanta, la partoj de la korpo, kiuj
estas difinitaj por la nutro, estas tute precize aranĝitaj por la
prilaborado de la respondaj manĝoj : la dentoj, stomako, intestaro de
la viandomanĝanta leono estas esence malegalaj je la samaj organoj
de la kreskaĵomanĝanta elefanto, de la ĉiomanĝanta urso aŭ de la
insektomanĝantaj birdoj. Ne povas esti alie ankaŭ kun la homo, kiu
laŭ la aranĝo de sia korpo havas la plej grandan similecon je la
fruktomanĝanta simio kaj sekve jam laŭ sia deveno devus ankaŭ esti
fruktomanĝanto. Ni vidas tamen, ke la nuntempa kultura homo kontraŭe
preskaŭ nur en esceptaj okazoj vivas de fruktoj kaj ordinare uzas
manĝon miksitan, konsistantan el viando kaj kreskaĵoj, kaj tamen povas
vivi kaj ĝis certa grado esti sana. Sed tio ĉi montras nur, ke la
naturo zorgis pri tio, ke ne tuj pereu ĉiu ekzistaĵo, kiu vivas ne
precize laŭ ĝiaj reguloj. Sed difekto longe ne povas forresti, kaj la
ĉiam pli grandiĝanta malsanemeco kaj korpa degenerado de nia gento,
kiu parte certe dependas ankaŭ de aliaj malĝustaj kondiĉoj de vivo,
montras kun timiga klareco, ke la miksita manĝo tamen ne povas esti la
ĝusta. Kio do estas pli proksima, ol la reiro al la maniero de vivado,
dezirita de la naturo, t. e. al la vegetarismo? Preskaŭ ĉiuj buĉataj
bestoj estas malsanaj, la grasigado estas fondita sur agado malsaniga
(manko de sango kaj grasa degenero), la viando sekve estas preskaŭ
ĉiam malsana kaj malbonigita; krom tio komenciĝas ĝia putrado, kiam
la vivo forlasis la korpon. La homo kultura sekve en efektivo nutras sin
per mortintaĵo. Dume la manĝaĵo de la vegetarano estas ankoraŭ plena
de vivo. Se oni fruktojn kaj grenon elmetas al respondaj influoj, tiam
nova vivo naskiĝas el ili. Kaj al ni ŝajnas, ke por la konservado de
nia vivo, la plej bone taŭgas nur tia manĝo, en kiu ne mortis ankoraŭ
la ĝermo de vivo. Nur tiam, kiam fruktoj kaj greno fariĝas putraj, ili
trovas sin en tia stato, en kia la viando sin trovas jam tuj post la
buĉo! Ĉu estas tial miro, ke la gazetoj konstante alportas sciigojn
pri veneniĝo de viando, kiu sekvigas aŭ malfacilajn malsanojn, aŭ la
morton?! Kontraŭe, ĉe manĝo kreskaĵa tiu ĉi danĝero estas preskaŭ
absolute esceptita, kaj se nur la ceteraj kondiĉoj de la vivo estas
iom konformaj al la naturo, la vegetarano ĝuas pli bonan sanon, ne
estas tiel forte elmetita al malsanoj aŭ elportas tiujn ĉi multe pli
bone, ol la viandomanĝanto. Nemezurebla estus la rekompenco, se manĝo
kreskaĵa okupus la lokon de viando. Nun la vilaĝano estas sklavo
de sia bruto. La dekono de la nun bezonata tero estus sufiĉa por la
nutrado de lia familio, se li plantus sur ĝi fruktojn kaj legomojn. Al
tio ĉi lia laborado estus pli pura, pli facila kaj pli interesa, ol
ĉe la malnova mastrumado bruta kaj kampa, kie la plejmulto da laboro
devas esti uzata por produktado de manĝo por la bruto. Kun plantado de
fruktoj ankaŭ la homo klera volonte sin okupados, ĉar ĝi postulas
lian tutan spriton, lasas lin ĉiam pensi pri la estonteco kaj per la
originaleco de la laboroj ligas la printempon kun la aŭtuno, la someron
kun la vintro kaj en tia maniero faras el lia agado ĉiam laboron sub
espero. Tutan homan vivon, eĉ centjarojn daŭras la fruktoj de laborado
de fruktoplantisto kaj ofte nur la infanoj atingas plenan ĝuon de la
plantoj, kiujn iliaj patroj faris. Nenie la nun tiel ofta, nur por la
momento kalkulita kaj sekve nemorala raba prilaborado havas pli malmulte
lokon, ol ĉe plantado de fruktoj. Tial la fruktoplantado devas influi
noblige sur tiujn, kiuj sin okupas je ĝi. Pli grandaj ankoraŭ estas
la moralaj rezultatoj de la forĵetado de manĝo vianda, kiu estas
ja la unua kondiĉo por la disvolviĝo de la plantado de fruktoj kaj
legomoj, dank' al la per tio ĉi forte pligrandigita bezono de nutraĵo
kreskaĵa. La akirado de viando estas neebla sen barbareco; ĝi povas
esti farata nur per mortigado de vivaj, sentantaj ekzistaĵoj, kiuj
estis kreitaj por vivo, ne por morto. En ĉiu senpartia, sentanta homo
vivas abomeno al detruado de vivo, kaj nur la kutimo povas silentigi la
internan voĉon, kiu krias al ni : "ne mortigu!" Multaj tabloj restus
sen viando, se la mastrino de la domo devus mem mortigi barbare la
beston. En neklara konscio de la nemoraleco de la buŝado oni ja sen tio
forpelis jam en malproksimigitajn buĉejojn la scenojn de mortigado de
bestoj, kiuj ne estas eblaj sen fluoj de sango, sen kompatinda kriado
kaj agonio de la mortantaj bestoj, sen sangitaj vestoj kaj manoj de la
buĉistoj. Riveroj da sango, kriado de mortantaj, odoro de putrado--
kia kontrasto al la korĝojiga vido kaj bonodoro de ŝarĝita fruktarbo
aŭ de pure aranĝitaj magazenoj de fruktoj! La ankoraŭ ne malbonigita
instinkto de la infanoj ne dubas, kion ĝi devas elekti--sangan
ĉifonon de mortinta besta korpo aŭ ridantan pomon, bongustan vinberon.
Per la ĉeso de grasigado kaj buĉado tiel delikatiĝo de moroj estus
necesa sekvo de la vastiĝo de la vegetarismo. Ke la bestoj nin manĝos,
se ni ilin ne manĝus (la ordinara rediro de la nevegetaranoj), ni ne
devas timi; oni ja nur ekmemoru la grandan penon, kiun la brutedukisto
havas kun la edukado de buĉaj bestoj. Baldaŭ ekzistus nenia bruto,
se neniu plu zorgus pri tio ĉi. Kaj la laborado de la bestoj ja sen
tio ĉiam pli kaj pli estas anstataŭata per forto de maŝinoj, kaj
anstataŭ la buĉado la homoj baldaŭ fordonus sin al la pli sana
profesio de ĝardenisto, kiam ili vidus, ke tio ĉi donas pli grandan
profiton. Ke la homo tre bone povas ekzisti kaj esti tre forta de manĝo
kreskaĵa, eĉ se ĝi estas kunmetita tre unuforme, tion ĉi pruvas
la milionoj da vilaĝanoj, kiuj nur malofte ricevas sur sian tablon
peceton da viando kaj el kies mezo ja ĉiam nova freŝa sango venas en
la malsanemajn, sangomankajn familiojn de la urbo. La vilaĝanoj sekve
senkonscie estas praktikaj vegetaranoj. Sed kiel riĉe oni povas kunmeti
sian tabelon de manĝoj, oni vidas el la sekvanta tabelo de kreskaĵaj
nutraĵoj, kiuj per riĉeco de sia enhavo ne lasas ion por deziri : 1)
Fruktoj : kun kernoj, kun ostetoj, kun ŝeloj, nuksoj, beroj, sudaj
fruktoj; fruktaĵoj, kiel ekzemple fruktoj sekigitaj, fruktaj gelatenoj,
marmeladoj, konfitaĵoj, fruktaj sukoj; oleo de olivoj, de nuksoj, de
migdaloj, butero de kokosoj. 2) Grenoj : tritiko, sekalo, hordeo, aveno,
rizo, maizo, poligono, spelto, milio k. t. p. en iliaj prilaboraĵoj
en formo de faruno, grio, makaronoj, vermiĉeloj, pano, bakaĵo kaj
farunaĵo de diversaj specoj. 3). Fruktoj ŝeletaj : faboj, pizoj,
lentoj, kiel ankaŭ la faruno el ili. 4). Legomoj : radikaj, foliaj,
trunketaj, floraj kaj fruktaj; fungoj, salatoj kaj supaj herboj. Fine
oni devas ankoraŭ montri, ke la kuirejo de vegetaranino estas esence
pli simpla, ol la kuirejo vianda. En ĉiuj tempoj memstaraj pensantoj
levadis sian voĉon kontraŭ la mortigado de bestoj por la celoj de nia
nutrado; eĉ tutaj popoloj, kiel ekzemple la pli altaj kastoj de la
hindoj-buddistoj, uzas pro motivoj religiaj nur manĝon kreskaĵan. Ke
por la sindefendo la mortigo de al ni malutila besto estas permesata,
eĉ ŝuldo, tion ankaŭ la vegetarano ne neas; en tiaj okazoj estaĵo
pli malalta devas cedi al estaĵo pli alte organizita. Ni devus tro
multe paroli, se ni volus priskribi pli detale la ĉiuflankan efikadon
de la vegetarismo. Ni devas nin kontentigi je la supre donitaj mallongaj
rimarkoj kaj sendi la dezirantojn al la tre riĉa literaturo, kiu aperis
rilate tiun ĉi objekton. Kiu deziras ekkoni la objekton pli proksime,
tiu povas venigi per ia librejo la katalogon de Max Breitkreuz en
Berlino, de Theod. Grieben (L. Fernau) en Lejpcigo, do Hartung et Sohn
en Rudolstatt, aŭ li turnu sin al ia el la kluboj vegetaranaj, kiuj
ekzistas en ĉiuj pli grandaj urboj.

   _La lingvo de Ĥinujo_. En Eŭropo oni ordinare pensas, ke en la
tuta Ĥinujo oni parolas nur unu lingvon--la ĥinan. Estas vero, ke
la loĝantoj de Pekino, kiel ankaŭ la loĝantoj de Kantono, Ŝanĥajo,
Futŝano aŭ Amojo parolas ĥine, sed de la dua flanko estas ankaŭ
vero, ke la plej granda parto de la loĝantoj de unu el la diritaj urboj
povus kompreni la loĝanton de alia urbo ne pli bone, ol ekzemple la
Berlinano la Londonanon aŭ la Parizano la Holandanon. La naturo de la
diversaj dialektoj de Ĥinujo havas nenion komunan kun la "patois" aŭ
la simpla "dialekto de la ordinara vivo" : ili estas parolataj de la
plej altaj statoj, kiel ankaŭ de la simpla popolo, de la instruituloj,
kiel ankaŭ de la malklera amaso, de la oficisto, kiel ankaŭ de la
"kuli". La dialekto estas aparta lingvo, unu el la multaj kaj tre
malsamaj inter si lingvoj, kiujn oni trovas en Ĥinujo. Estas vero,
ke ili estas parencaj inter si kaj trovas sin inter si reciproke en
tia sama rilato, kiel ekzemple la araba al la hebrea, sira kaj aliaj
semitaj lingvoj, aŭ kiel la germana al la angla, holanda, dana, sveda
k. t. p. Tiujn ĉi multegajn "dialektojn" oni povus laŭ la "Orient-Azia
Blojdo" dividi en la sekvantajn ok ĉefajn klasojn : la Kantona, Hakka,
Amoja, Svatana, Ŝanĥaja, Ningpoa, Hajnana kaj Mandarina. El tiuj
ĉi lingvoj la lasta estas la plej juna; tio ĉi renversas la tre
vastigitan opinion, ke la Mandarina dialekto estas la lingvo de Ĥinujo
kaj ke la ceteraj lingvoj estas nur dialektoj. La Kantona lingvo pli
ol la Mandarina estas simila al la antikva lingvo de Ĥinujo, kiu
estis parolata antaŭ ĉirkaŭ 3000 jaroj. La plej multe vastigita
lingvo estas la Mandarina, kiu en tia aŭ alia formo estas parolata
en dek kvar aŭ dek kvin el la dek naŭ provincoj, en kiujn Ĥinujo
estas dividita. Malgraŭ la diversaj dialektoj oni povas per la lingvo
Mandarina komprenigi sin ĉie, kie tiu ĉi lingvo estas parolata. Se
oni kalkulos, ke la loĝantaro de Ĥinujo estas 360 000 000, oni povas
diri, ke ĉirkaŭ 300 000 000 el ili parolas la lingvon Mandarinan.
Ĉiuj mandarinoj devas koni tiun ĉi lingvon, kaj ĉiuj, kiuj ĝin
ankoraŭ ne parolas, devas ĝin lerni. La aliaj lingvoj de Ĥinujo estas
parolataj de pli malgranda nombro da homoj, tamen en ĉia okazo tiu ĉi
nombro estas ankoraŭ sufiĉe granda. Tiel ekzemple ĉirkaŭ 20 milionoj
parolas la lingvon Kantonan en tiu aŭ alia formo. La enkonduko de
unuforma lingvo en Ĥinujo anstataŭ la multegaj tiel nomataj dialektoj
estas, almenaŭ por la plej proksima tempo, ankoraŭ nur revo. Antaŭ
ĉirkaŭ 200 jaroj la imperiestro Kang-Hi ordonis aranĝi por tiu ĉi
celo en diversaj partoj de la regno lernejojn, tamen la plano donis
nenian rezultaton. Ke Ĥinujo en la estonteco havos ian unuforman
lingvon, estas tamen tre kredeble, kaj la lingvo Mandarina kredeble fine
fariĝos la regna kaj nacia lingvo de la tuta Ĉiela Imperio.

   _Kiel elrigardas la norda poluso?_ La Amerika astronomo Jonson,
supozante, ke la ekspedicio de Nansen havos sukceson, priskribas la
aperojn, kiujn vidos la esplorantoj sur la norda poluso. Tiel, ekzemple,
la taga lumo daŭros sen interrompo de la 21 de Marto ĝis la 22 de
Septembro, la tuta resta parto de la jaro konsistos el malluma nokto,
simila al niaj aŭtunaj noktoj. La steloj estos vidataj, sed Nansen ne
vidos ilian leviĝon nek malleviĝon. Ĉirkaŭe regos silento premanta.
Poste en tiu ĉi maro glacia komenciĝos ventegoj kaj huraganoj. Inter
senlima mallumo oni aŭdos la bruadon de ventegoj, ĝemojn, plorojn,
kvazaŭ en la mondon enŝiriĝis ĉiuj fortoj de la infero, kaj al
ĉio tio ĉi la nokto mallumega, nigra, senfina . . . Sur la malfortan
ŝipon premas de ĉiuj flankoj montoj da glacio, sube estas maro kaj
nenio pli. La ventegoj bruas kaj fajfas, la ŝipo krakas terure. Poste
Nansen ekvidos naskiĝantan lumon, flaman brilon de matena ĉielruĝo,
anoncanta la venon de la suno. La ĉielo kovriĝos per ora koloro kaj
en la daŭro de tri monatoj iom post iom leviĝados la suno, kaj en
la daŭro de la tri sekvantaj monatoj ĝi malleviĝados. Sed en la
tuta daŭro de tiuj ĉi ses monatoj estos konstante lume. Poste denove
fariĝos mallumo kaj nokto.

   _Rimedo kontraŭ ondegoj_. En unu el la lastaj kunsidoj de la
franca societo de savado de dronantoj estis montrita nova aparato, kiu
kvietigas la ondegojn kaj konsistas el reto, plektita el facila sed
fortika materialo. Tiu ĉi reto efikas kiel oleo, kiu, kiel oni scias,
havas la kapablon kvietigi la forton de la ondoj. La provoj, kiujn oni
faris kun tiu ĉi reto sub Quiberon, sur la spaco de 800 kvadrataj
metroj, donis rezultaĵojn tiel bonajn, ke la franca ministro de maro
difinis specialan komision, por esplori la efikadon de la reto sur la
ondojn de maro.

   _El la historio de la grafologio._ Jam longe oni antaŭvidis la eblon
diveni la karakteron de la persono el la karaktero de ĝia skribado.
En la jaro 1602 la itala instruitulo Bilbo publikigis verkon : "Pri la
rimedo ekkoni la morojn kaj la ecojn de skribanto laŭ lia skribado".
Lavater okupadis sin je tiu ĉi sama objekto, sed nur en la komenco de
tiu ĉi centjaro (1806) la franco Johanno Hipolito Michon alkondukis
tiun ĉi arton, aŭ kiel aliaj diras, "sciencon" al sufiĉa grado da
perfekteco, donis al ĝi certan formon kaj metodon. Nun ekzistas en
Parizo Societo Grafologia (strato de Bonaparte N-ro 62); en la nombro
de ĝiaj honoraj prezidantoj sin trovas : Aleksandro Dumas (filo) kaj
Mgr. Barbier de Montant; sub la redakcio de Varinard la societo eldonas
monatan gazeton "La Graphologie", kiu inter aliaj donas "portretojn
grafologiajn". Antaŭ nelonge la Luksemburga juĝistaro oficiale
konfesis la ekzistadon de la grafologio, turnante sin al la redaktoro
de la dirita gazeto en unu juĝa afero, en kiu ordinaraj kaligrafoj ne
povis helpi. S-ro Varinard solvis bone la problemon. De tiu tempo la
juĝo Luksemburga fariĝis eterna abonanto de la "Graphologie". Krom
tiu ĉi servo publika, la redakcio faras multajn servojn privatajn,
divenante ekzemple al enamitoj pri la karaktero de iliaj idealoj, al
bankieroj pri iliaj kontoranoj k. t. p.

   _Higieno de longevivado._ D-ro Javal dissendis antaŭ nelonge
serion da demandoj al multaj centjaraj maljunuloj, dezirante el iliaj
respondoj kunmeti regulojn, kion oni devas fari, por longe vivi.
Ĉirkaŭ 50 personoj sendis al li respondojn. Ilia esenco estas la
sekvanta : Manĝado simpla kaj sufiĉa; precipe kreskaĵa; la plejparto
de la centjaruloj tute ne uzadis alkoholon, kelkaj trinkis vinon.
Ĉe la manĝado esti varme vestita; tabakon ne fumi. Estas strange,
ke preskaŭ ĉiuj ili amas frandaĵojn, ekzemple sukeron. Fine ĉiuj
senescepte sciigis, ke ili tra la tuta vivo kiel eble plej pene evitadis
ekscitiĝojn.

   _El Kalifornio._ Kiel oni scias, Kalifornio apartenas al la lokoj
tre riĉaj kiel per mineraloj, tiel ankaŭ per produktaĵoj de la regno
kreskaĵa. La kreskaĵoj tie ofte distingas sin per tiaj grandegaj
mezuroj, ke ni, eŭropanoj, tute ne povus ĝin kredi. Tuj ĉe la eniro
en la montojn, en la loko Kalaveraso, sur la alteco de 1400 metroj super
la nivelo de la maro, troviĝas angulo de arbaro, en kiu kolektiĝis
tuta familio da grandeguloj el la speco de la tiel nomataj "mamontaj
arboj". Grizaj, maljunaj, ornamitaj per nudaj branĉoj nur sur la
pintoj, ili staras jam ne la unuan miljaron kaj estas ĉirkaŭkreskitaj
de densa musko. Flamaj floroj nestiĝas en la fendoj de iliaj radikoj
kaj sur la sulkita ŝelo. La freŝa muska supraĵo de la tero estas tre
mola sub ili. Iliaj folietoj estas tre malgrandaj, kaj ilia korpo--la
ligno--estas malmola, de ruĝeta koloro, sed tre rapide nigriĝas de
la tempo. La plej granda el la Kalaverasa familio de tiuj ĉi arboj, sub
la nomo "Maljuna arbo", jam pli ne ekzistas. Kiam ĝi ankoraŭ vivis,
ĝi havis la alton de 90 metroj kaj ĉirkaŭ 10 metrojn en la diametro.
Antaŭ 40 aŭ 60 jaroj la eŭropaj enmigrintoj-kolonianoj ekvolis faligi
tiun ĉi arbon. Ĉu ĝi malhepis al la konstruo de kolonio aŭ al
trameto de vojo, ĉu oni simple bezonis tiun arbegon por iaj laboroj,
ekzemple por fari el ĝi trabojn aŭ tabulojn,--fakto estas, ke la
kolonianoj komencis ĝin elhaki. Trasegi aŭ trahaki grandegulon, kiu
havas 10 metrojn en la diametro, estas afero ne facila. Kian grandegan
multegon da ekbatoj devis fari la malgrandaj hakiloj de la laborantoj
ĝis la atingo de la internaĵo! Ili submordetus ĝin tiel same, kiel
mordetas la arbaraj skaraboj niajn betulojn, alnojn kaj pinojn. Sed
la laboro de la kolonianoj iris pli rapide. Per grandegaj boriloj ili
traboris la arbon en multaj lokoj, hakadis en la daŭro de ses semajnoj
kaj fine ĝin faligis. La arbo falis, kaj sur la supraĵo de la freŝa
ŝtipo, kiun oni purigis kaj glatigis, estis konstruita--areno por
dancoj! La aĝon de la arbo oni difinis per la nombro de la tavoloj sur
la ŝtipo, kaj oni trovis, ke la arbo havis la aĝon de 3000 jaroj! En
la daŭro de tri semajnoj oni deŝiradis de la subhakita grandegulo la
ŝelon; la ŝelo havis la dikecon de 2/3 da metro kaj estis sendita al
la ekspozicio en San Francisko. Ni montros ankoraŭ unu ekzemplon de
arbara grandegulo. Tio ĉi estas la tiel nomata "Ĉevala arbo", kiu mem
falis kaj kuŝas jam kelkajn centjarojn. Ĝia grandega trunko havas
inter la radikoj, kiuj estas elturnitaj eksteren, ĉirkaŭ 40 metrojn en
la diametro, kaj en la malplena internaĵo, en la spaco de 30 metroj,
rajdanto sur ĉevalo povas tute libere traveturi la tutan arbon trae!
Kia nevidebla forto, kia ventego aŭ tertremo povis elŝiri el la tero
tian grandegulon, kies aĝo dank' al la putreco kaj neklareco de la
tavoloj ne povas esti difinita eĉ proksimume! Pri aliaj arboj de tiu
loko ni diros nur kelkajn vortojn. Grandeguloj en tiu loko ekzistas
multaj ankoraŭ nun, kaj oni nomas ilin ĉiun per propra nomo. Inter ili
estas : "Tri fratinoj", ĉiu po 90 metroj de alto; "Geedzoj", malmulte
pli malgrandaj ol la "Fratinoj". Ekzistas tuta "familio", konsistanta el
26 arboj-kolosoj; la plej maljuna el ili--la patro--havis la alton
de ĉirkaŭ 150 metroj; subputrinte kaj falinte, ĝi rompiĝis sur unu
el siaj najbaroj en du partojn, kaj la pli malgranda el ili, havanta la
longon de 90 metroj, kuŝas sur la tero en nia tempo. [N. Kuŝnir.]

   _Nova nutra kreskaĵo._ Sur unu el la insuloj de Japanujo oni okaze
eltrovis novan nutran kreskaĵon, al kiu oni donis la nomon "Polygonum
Saghalae" de la nomo de la insulo Sagalo, sur kiu oni ĝin eltrovis. Ĝi
distingiĝas per kreskado tiel rapida, ke en la daŭro de tri ĝis kvar
monatoj ĝi atingas la altecon de 2 metroj kaj kovriĝas per grandegaj
folioj, kiuj prezentas bonegan manĝon por la bruto. Unu arbetaĵo de
tiu ĉi kreskaĵo ombras la spacon de tri kvadrataj metroj, kaj la tuta
maso da folioj de unu arbetaĵo pezas 30 kilogramojn. La trunko kaj
ĉiuj aliaj partoj de la kreskaĵo enhavas en si multe da amelo kaj
aliaj nutraj ŝtofoj. Tiu ĉi kreskaĵo, kiel montris la unuaj provoj,
ne postulas penan edukadon. Antaŭ nelonge kelkaj arbetaĵoj estas
elsenditaj Francujon, kie oni intencas fari provojn de ĝia plantado en
granda mezuro.

   _Konservado de vivaj fiŝoj._ Oni scias, ke kelkaj specoj da fiŝoj
enfosas sin por la vintro en ŝlimon kaj restas en ĝi en la stato de
plena rigidiĝo. La ĥinoj turnis atenton sur tiun ĉi fakton kaj,
apogante sin sur ĝin, elpensis spritan rimedon por konservado de vivaj
fiŝoj. La kaptitan fiŝon ili tuj ĉirkaŭkovras per malseka argilo
kaj kaŝas ĝin en glaciejo. Post kelkaj, eĉ post dek monatoj la tiel
konservita fiŝo, enlasita en akvon, reviviĝas. En tia maniero la pli
riĉaj ĥinoj konservas en siaj glaciejoj grandajn provizojn da vivaj
fiŝoj. Tamen ne ĉiujn specojn da fiŝoj oni povas konservi en tia
maniero.

   _Kolonio komunista_ de Aŭstraliaj elmigrantoj estas nun fondata en
Paragvajo. Multaj personoj kune kun siaj familioj forlasis sian landon
kaj formigris en la novan patrujon. La Belga konsulo en Buenos-Ayres
sendis al sia registaro la sekvantajn sciigojn pri tiu ĉi kolonio : La
registaro de Paragvajo fordonis al la kolonianoj por ĉiam spacon da
tero, kiu okupas 40 mejlojn kvadratajn kaj kuŝas sur la norda bordo de
la rivero Tebikuara, en la interspaco de 6 mejloj de la fervojo Villa
Rica. Ĝis la jaro 1894 devas loĝiĝi tie 400 familioj en la nombro de
2000 personoj. La profitoj, kiuj estos atingataj per komuna laborado,
devas ĉiujare esti dividataj inter ĉiuj plenaĝaj personoj, tiel
viroj, kiel ankaŭ virinoj. La kolonio estos regata de direktoro kaj de
aldonitaj al li konsilanoj. Ĉiuj plenaĝaj loĝantoj de ambaŭ seksoj
havas la rajton de voĉdonado. La lernejoj kaj malsanejoj estos tenataj
je la kalkulo de la komunumo. Ĉiuj religioj havas egalajn rajtojn, kaj
ĉiu familio povas havi religion, kiun ĝi volas. La societo posedas
sufiĉajn rimedojn, por atendi 1 l/2 jarojn la unuan rikolton de la
kampoj. La spaco da tero, donita de la Paragvaja registaro estas tre
fruktoporta, sed arbara kaj postulanta multe da prepara laborado.

   _La deveno de la kiso._ La konata itala instruitulo Lombroso
publikigis en la "Nouvelle Revue" artikolon pri la deveno de la kiso.
Laŭ lia opinio ĉiuj popoloj sovaĝaj kaj eĉ duone-civilizitaj,
enkalkulinte ankaŭ la Japanojn, ne vidas en la kiso simbolon de amo.
Tiel same ankaŭ la Novo-Zelandanoj, Somalisoj, Eskimosoj k. t. p. Inter
kelkaj popoloj oni ne diras : "kisu min", sed "flaru min". Lombroso
diras, ke la kiso naskiĝis iom post iom kaj havas sian komencon en la
akto patrina, t. e. en la nutrado de la brustaj infanoj de ilia patrino.
Ĝis nun kelkaj virinoj-patrinoj en tia maniero dorlotas siajn infanojn.
Tiu ĉi moro estas precipe disvastigita inter la loĝantoj de la insuloj
Fidĝi. Ili ne havas vazojn por trinki, kaj la homoj trankviligas tie
sian soifon rekte el la rivereto, per helpo de tubeto, kaj la infanoj
tie mortus de soifo, se la patrinoj ne trinkigadus ilin per enverŝado
al ili akvon en la buŝon el sia propra buŝo. En la poemoj de Homero
kaj Heziodo ne estas dirita eĉ unu vorto pri la buŝo nek pri la kiso
en senco de seksa amo, tie estas parolate pri ili nur kiel pri kareso
patrina. Tiel ekzemple Hektoro en la sceno kun Andromaĥo tute ne kisas
sian edzinon, sed nur karesas ŝin per la mano. Nenio ankaŭ estas
dirita pri kiso en la rakontoj pri Venero kaj Marso, pri Uliso kaj
Kalipso, Uliso kaj Circeo, Pariso kaj Heleno aŭ Hero en la XIV kanto de
Iliado. Ne ekzistas tie eĉ unu epiteto, kiu karakterizus la buŝon de
Heleno, Andromaĥo, Brizeido, Kalipso aŭ Circeo. En la antikvaj Hindaj
poemoj Lombroso ne trovis eĉ postesignon de kiso erotika. Ĉio tio ĉi
montras, ke en tiuj tempoj ĝi ne ekzistis, sed naskiĝis nur en la
tempo de pli granda disvolviĝo de la civilizacio.

   _Memvola vivisekcio_. Du Amerikaj kuracistoj antaŭ nelonge
publikigis en la gazeto "New-York Herald" originalan anoncon, en kiu ili
proponas 5000 dolarojn da rekompenco al la persono, kiu konsentus, ke
oni faru al ĝi operacion, konsistantan en farado de truo en la stomako
kaj fermado ĝin poste per vitro, por farado de esploroj super la
funkciado de la stomako. Al tiu ĉi propono alsendis sian konsenton 142
homoj, precipe laboristoj. La "feliĉa elektito" fariĝis unu atleto,
kiu ne havis sukceson en la cirkoj.

   _Sekigado de marĉoj_. Malgraŭ la grandegaj spacoj da ankoraŭ
ne okupita prilaborebla tero, la Amerikanoj jam frutempe pensas pri
akirado de novaj pecoj da tero. En la ŝtato Georgio oni komencis la
sekigadon de grandegaj marĉoj, kiuj ĝis nun estis nur la loko de
loĝado de aligatoroj kaj aliaj akvaj bestoj. Unu ĉefa kanalo kaj multo
da kanaloj paralelaj flankaj liberigos de sub la akvo spacon da 250 000
hektaroj da tero. Ekster tio ĉi funkciados, kiel ordinare en Ameriko,
maŝinoj vaporaj, pumpantaj la akvon en la kvanto de 135 000 litroj en
minuto. Sub la tavolo da ŝlimo kaj sur la nemultaj insuletoj de la
marĉo oni jam trovis sendubajn postesignojn de ekzistado de la antikvaj
loĝantoj de Ameriko en tiu ĉi loko. La arĥeologoj promesas al si
riĉan rikolton, kiam la inĝenieroj finos la laborojn senakvigajn.

   _Nova diamanto_. La gloro de la Kohi-Noor, Regento, Orlovo kaj aliaj
eksterordinare belaj kaj grandaj diamantoj devas nun paliĝi antaŭ
la diamanto-grandegulo, kiun oni antaŭ nelonge trovis en la suda
Afriko, en la libera regno Oranĝo, en la loko Jagersfontein. La 30-an
de Junio de la jaro 1893 unu kafro, interparolante kun la observanto
de laboro, rimarkis, ke proksime io lumas sur la tero. Li kovris la
lumantan objekton per la piedo, kaj kiam la observanto foriris li
elfosis grandegan ŝtonon, havantan la alton de ĉirkaŭ 8 centimetroj
kaj la larĝon de ĉirkaŭ 5 centimetroj. Ĝia pezo estas 971 karatoj.
Ĝia prezo superas ĉion, kion oni ĝis nun pagadis por diamantoj. La
kafro poste mem fordonis ĝin al la entreprenanto; li ricevis por ĝi
150 funtojn da sterlingoj, ĉevalon kaj selon kaj revenis hejmen forte
feliĉa. Estas interese, ke ia societo farmis la tiean fosejon kun la
rajto aĉetadi laŭ pezo en karatoj ĉiajn ŝtonojn, suprajn, malsuprajn
kaj indiferentajn; la kontrakto finiĝis la 30-an de Junio de tiu ĉi
jaro, kaj tiu grandega diamanto estis preskaŭ la lasta ŝtono, kiun
oni trovis en tiu ĉi tago. Al la posedantoj oni proponis jam por ĝi
1 500 000 frankojn, sed kelkaj pensas, ke la prezo atingos la sumon de
15 000 000. La ŝtono havas koloron blanka-bluan kaj estas preskaŭ tute
pura. Sur ĝi troviĝas malgranda nigra makuleto, pri kiu oni pensas, ke
ĝi malaperos post la facetado. Nun la ŝtono sin trovas en Londono.

   _Timo._ En unu el la Amerikaj bestejoj oni faris antaŭ nelonge
provojn, por konvinkiĝi, en kia grado estas vera la proverba timo de
leonoj, tigroj, elefantoj kaj aliaj grandaj bestoj antaŭ simpla muso.
Antaŭe oni enlasis muson en la kaĝon, en kiu sin trovis du grandegaj
leonoj; tiuj ĉi forsaltis kun timego, terure kriante kaj penante eliĝi
el la kaĝo. Iom post iom ili trankviliĝis tiom, ke ili ĉirkaŭflaris
la gaston kaj poste jam turnis sur lin nenian atenton. Tiel same tenis
sin granda reĝa tigro. Elefanto tremis de teruro kaj maltrankvile
movadis la rostron; sed lia dresita kolego kun plej malvarma sango
dispremis la gaston per la piedego. Hienoj kaj lupoj, rigardante la
aferon pli praktike, sufokis tuj la ratojn kaj musojn, kiujn oni enlasis
al ili en la kaĝon.

   _Viroj kaj virinoj._ Profesoro Bucher el Lejpcigo elkalkulis la
rilatan nombron de la viroj kaj virinoj en Eŭropo. Montriĝas, ke,
esceptinte Grekujon, Italujon kaj la regnojn Danubajn, inter la 300
milionoj da loĝantaro en Eŭropo sin trovas 4 1/2 milionoj pli da
virinoj, ol da viroj. La plinombreco de la virinoj estas la plej forte
disvolvita en la aĝo, kiu estas la plej responda por edziĝo, nome en
la aĝo de 20 ĝis 30 jaroj; la plej rimarkebla ĝi estas en la urboj,
precipe en tiuj urboj, kie staras tre malgrandaj garnizonoj, ekzemple
en Svisujo aŭ Skandinavujo. En Portugalujo kontraŭ 1 000 viroj estas
1 091 virinoj, en Norvegujo 1 090, en Polujo 1 076, en Anglujo 1 060.
Berlino havas kontraŭ ĉiuj 1 000 viroj 1 080 virinojn, Dresdeno 1 113,
Frankfurto sur Majno 1 123. La kaŭzo de tiu ĉi plinombreco estas la
pli granda mortado de knaboj en la aĝoj suĉula kaj infana.

   _Internacia universitato por memlernuloj._ En la Amerika ŝtato
Nov-Jorko, sur la bordo de la lago Chautauque, troviĝas la universitato
por memlernuloj, konata en Ameriko sub la nomo C. L. S. C. (Chautauque
Literary and Scientific Circle). Tiu ĉi universitato estis fondita
en la jaro 1867 de la Amerikano D-ro Vincent. La unua penso de la
organizatoro estis : doni la eblon al pli maljunaj homoj plenigi la
mankojn, devenantajn de nepreciza lerneja edukado aŭ de tro frua
ĉesiĝo de tiu ĉi edukado, sed en tia maniero, ke la lernado ne
alportu malhelpon al la ĉiutagaj devoj kaj okupoj de la lernantaj
homoj. La por tiu ĉi celo fondita rondo estas ĝis nun la ĉefa akso
de la societo C. L. S. C. Organizata memlernado ŝajne estas ideo ne
nova, sed nova estas la sistemo de d-ro Vincent de popularigado de
sciencoj inter personoj pli maljunaj kaj loĝantaj malproksime de centro
de civilizacio. En Bostono ekzistas jam rilate de longe societo sub la
nomo "Study at Home Society", kiu por du dolaroj jare alsendadas al la
interesatoj instrukciojn kaj bonegajn konsilojn tuŝante la metodon
de memedukado per legado; ŝajnus, ke tia societo respondas tute al
sia celo; sed "Study at Home Society" havis en la jaro 1886 nur 2 000
membrojn, dum C. L. S. C. posedis ilin 60 000!

   D-ro Vincent mem estis devigita de diversaj malfeliĉaj cirkonstancoj
forlasi en la aĝo de 20 jaroj la kolegion kaj fariĝi Metodista
predikisto; tial, sciante, per kia malfacila maniero oni akiras en pli
malfrua aĝo la necesajn sciaĵojn, li el la tuta koro bedaŭris tiujn,
kiuj iras sur tiu vojo; la penson helpi al ili li portadis en si tra
25 jaroj, kaj nur en la jaro 1867, trovinte en la persono de L. Miller
efikan kunlaboranton, li sian penson transformis en fakton. La pretan
materialon la organizatoroj trovis en la societo "Teachers Retreat",
kiu ĝis nun ekzistas en Chautauque. La membroj de la dirita societo,
instruistoj de dimanĉaj lernejoj de Metodistoj, kunvenas en Chautauque
en somero por trisemajna kunestado, por priparoli siajn demandojn
kaj trovi novajn rimedojn, por riĉigi siajn sciojn. Uzinte tiun ĉi
materialon, d-ro Vincent kaj Miller kreis la universitaton en la plej
simpla formo, intencante perfektigadi ĝin laŭ alvenontaj bezonoj kaj
demandoj. La sukceso estis tre granda. La nova plano de universitato
estis publikigita en la jaro 1878, kaj tuj aliĝis al la societo 700
personoj. La kredo je luma estonteco estis granda kaj la entuziasmo
eksterordinara : kiam la membroj revenis el Chautauque hejmen kaj
rakontis al la amikoj kaj konatoj pri la nova entrepreno, ŝutiĝis tuj
petoj pri akcepto en la societon de plej diversaj flankoj de la lando.
Tiel en la fino de la jaro 1878 la societo posedis jam 8 000 membrojn,
en 1885 la nombro de la membroj estis 35 000, kaj kun ĉiu jaro la
nombro de la membroj rapide kreskas. La membroj estas disĵetitaj
en urboj, urbetoj kaj vilaĝoj de la Unuigitaj Ŝtatoj, Kanadujo,
Meksikujo, Anglujo, Svisujo, Italujo, Hindujo kaj aliaj landoj.

   Por fariĝi membro de C. L. S. C. estas nur necese sciigi pri sia
deziro per letero la sekretarion de la societo, kun aldono de 50
centimoj en signoj de poŝto; tiu ĉi malgranda sumo, alportita de la
membro unu fojon por jaro, servas jam por elspezoj de korespondado,
sendado de programoj, tabeloj da demandoj k. t. p. La sekretario,
ricevinte la leteron de kandidato, sendas al li presitan tabelon
da demandoj, petante efektive veran respondon. La demandoj estas
sekvantaj : 1) kia estas via nomo; 2) adreso; 3) ĉu vi estas fraŭlo,
fraŭlino aŭ edzigita; 4) via aĝo; 5) se vi estas edzigita, kiom da
vivantaj infanoj vi havas; 6) je kio vi vin okupas; 7) kia estas via
religio; 8) ĉu vi estas decidita oferi 4 jarojn, por trairi la kurson
de lernado; 9) ĉu vi promesas oferadi 4 horojn ĉiusemajne por legado
de rekomendotaj al vi libroj; 10) ĉu vi povas aldoni al tiuj ĉi 4
horoj ankoraŭ iom da tempo, kaj kiom nome? Profesoroj, esplorinte la
respondojn de la interesato, sendas al li katalogon de libroj, kiujn li
devas legi en la daŭro de unu jaro. La nombro kaj enhavo de la libroj
estas tia, ke oni povas ilin tralegi en unu jaro, uzinte por tio ĉi
ĉirkaŭ 40 minutojn ĉiutage. Por la rekomendataj libroj ne ekzistas ia
gradigado, tiel ke studanto de la unua kaj kvara jaroj legas ofte tiujn
samajn verkojn. Ekzemple por la jaro 1884/5 la universitato rekomendis
la sekvantajn kelkajn verkojn : "Historio de Grekujo" de Burns; "Arto
de elokventeco" de Toundsend; "Historio de la reformacio" de Heret;
"Ciro kaj Aleksandro de Macedonujo" de Abbot; "La karaktero de Jezo"
de Beschnel; "Ĥemio" de prof. Apilton; "Facilaj lecionoj de biologio
de la bestoj" de Uyeyt; "Esploroj pri la kulinara scienco kaj arto",
"Priskribo de la antikva greka vivo", "Mitologio greka" kaj diversajn
aliajn librojn kaj gazetajn artikolojn. Ŝajne tia sistemo ne havas
sencon, ĉar al persono, kiu komencas legi, ne sole estas malfacile
bone konatiĝi kun la legita objekto, sed li devas ankoraŭ antaŭ ĉio
lerni legi la pli gravajn verkojn. Sed tiun ĉi sistemon oni klarigas
per tio, ke ekster la komuna kurso la plimulto da membroj, pasinte la
unuan aŭ duan jaron, ordinare jam ricevas deziron studi ian specialan
branĉon de scienco. Tre multaj membroj studas samtempe la specialan
kurson de seminario por instruistoj. Al ĉiu membro la sekretario de la
universitato sendas ĉiujare krom la katalogo de komuna kurso ankaŭ la
katalogojn de specialaj verkoj, senpagan gazeton "Alma mater" kaj multon
da diversaj gravaj kaj interesaj katalogoj, broŝuroj kaj dokumentoj.
La libroj, kiuj konsistigas la instruan materialon, kostas por jaro
ĉirkaŭ 7 dolarojn (en librejoj 15 dolarojn). La malkarecon de la
libroj d-ro Vincent atingas per la sekvanta rimedo : li turnas sin al
libreja firmo kun la demando, ĉu ĝi ne donus rabaton, se ĝi por tio
ĉi ricevos la garantion, ke ĝi disvendos la donitajn librojn en la
nombro de 20-30 miloj da ekzempleroj; kompreneble la firmo konsentas,
ĉar ĝia profito estas tiam tre granda; eĉ ne-membroj, sciiĝinte,
kiujn verkojn la universitato rekomendis, aĉetas ilin en granda nombro.
Por la specialaj verkoj la membroj devas ankaŭ elspezi 6-8 dolarojn
ĉiujare, sed tiujn ĉi ili ricevas ankaŭ por rabatita kosto. La
plimulto da membroj, loĝantaj profunde en la provinco, estas devigitaj
aĉetadi ĉiujn verkojn kaj lerni mem, dum aliaj, loĝantaj en urboj,
pruntas la necesajn librojn el bibliotekoj, aŭ unu de alia, kaj ofte
ili kreas specialajn klubojn, kie ili kunvenas, por priparoladi kaj
klarigadi la legitan objekton. Membroj, kiuj distingas sin per scienco
aŭ specialeco, ekzemple inĝenieroj, instruistoj, kuracistoj, pastroj
k. c. donas senpage la respondajn klarigojn kaj konsilojn al la membroj,
kiuj lernas ilian specialecon.

   En la fino de lerna jaro ĉiu membro ricevas longan tabelon da
demandoj, kiujn li devas respondi, se li deziras posedi ateston de
C. L. S. C. La demandoj, malgraŭ la ŝajna komplikiteco, ne prezentas
tamen ian malfacilecon, se la studanto efektive atente legis la donitan
verkon. Bonaj 85 por 100 respondoj sufiĉas, por elteni la ekzamenon
kaj ricevi ateston. Tia ekzameno ne estas ekzameno en la propra senco;
al la membroj eĉ estas permesite la pli malfacilajn respondojn ĉerpi
el libroj; sed ili devas esti esprimitaj per propraj pensoj kaj vortoj
de la studanto. La societo opinias : nia celo estas posedi la eble plej
grandan nombron da membroj, sed ne doni kaŭzon por malpliiĝado de ili;
severaj do ekzamenoj timigas nur tiujn membrojn, kiuj pleje nian helpon
bezonas; cetere regulaj ekzamenoj estas eĉ neeblaj pro tiu kaŭzo, ke
multaj membroj troviĝas malproksime kaj alveni ne povas. Tamen ekzistas
en Chautauque tiel nomata "somera popola universitato". Tiu ĉi nomo ne
estas preciza, ĉar la lerna jaro limas sin per 10 monatoj kaj la somera
kunveno sur la bordo de la lago Chautauque servas sole kaj propre por
spirita ripozo, ferioj, plu por finado de la lerna jaro kaj por disdono
de diplomoj al tiuj membroj, kiuj trovas eblon alveni en Chautauque.
Tiel la nombro de ĉiuj finintaj la kurson ne prezentas sin tie en plena
kompleto. Ekzemple en la jaro 1885 finis la kurson 1 600 personoj, tamen
alvenis en Chautauque nur 600. Sed la nombro de la personoj flankaj,
kiuj en 1885 vizitis en somero Chautauque'on estis 75 000!

   La lago Chautauque, havanta longon de 20 anglaj mejloj, kuŝas sur
la alteco de 1 400 futoj super la nivelo de la Atlanta Oceano, en
malproksimeco de 9 mejloj de la lago Erie, kaj estas ĉirkaŭita de
arbaroj, montoj, kun pura, freŝa aero. En la jaro 1878, kiam d-ro
Vincent fondis la someran universitaton, Chautauque okupis 150 akrojn da
bela tero, sed trovis sin en tre praa stato. La alvenintaj membroj devis
loĝi en transportaj tendoj. Post 4 jaroj Chautauque posedis jam hotelon
por 500 personoj kaj multegon da domoj. En la daŭro de la supre diritaj
du someraj monatoj en Chautauque estas granda movado. Per vaporŝipoj
kaj fervojoj alvenas senĉese novaj homoj el plej diversaj punktoj de
la Unuigitaj Ŝtatoj kaj Kanado. Krom la membroj alveturas multego da
gastoj. La vizito en Chautauque apartenas jam al la bona tono. Tiel
en la jaro 1880 estis tie Garfield, la universitaton vizitis ankaŭ
generalo Grandt, kaj laŭ lia ekzemplo sekvis generalo Lohan en 1885,
tiam ankoraŭ kandidato por vic-prezidanto.

   Por akiri prozelitojn, la societo faras, kion ĝi povas, ligante
utilaĵon kun diversaj agrablaĵoj. En la daŭro de la tutaj 2 monatoj,
kelkajn fojojn en tago, oni povas tie aŭdi diversajn publikajn parolojn
kaj lecionojn. Ĉiu povas havi voĉon; en la intertempo inter la paroloj
oni produktas artajn fajrojn, iluminaĵojn. Artistoj ludas koncertojn,
oni donas spektaklojn, oni entreprenas procesiojn, promenadojn sur la
lago per en vespero lumigitaj ŝipetoj, k. t. p. Precipe la publikaj
paroloj havas altirantan forton. La societo por tio ĉi invitas
parolantojn kun nacia aŭ internacia gloro; la plejmulto de tiuj ĉi
talentaj publikaj paroloj havas por objekto Eŭropon, Azion kaj Afrikon.
En la jaro 1885 inter aliaj objektoj la sekvantaj personoj parolis pri
la sekvantaj objektoj : Syman Abbot parolis pri la homa naturo; d-ro
S. J. M. Eaton--pri la planoj de konstruo de la piramidoj de Egiptujo;
A. M. Fairbaern, prezidanto de la Airedale College en Anglujo--pri la
historio de la filozofio, pri John Locke, pri H. Spencer, pri J. Bright,
pri Comte kaj la pozitivistoj; d-ro Finch--pri la uzado de brando;
Julius N. Seelye, prezidanto de la Amherst College--pri la potenco
de la ideo, k. t. p. En la jaro 1886 grandan rolon tie ĉi ludis la
oriento, pri kiu parolis : Babn Keshub Chandra, Ram Chandra Bose kaj Sau
Ah Brah.

   La specialajn sciencojn kaj artojn oni povas studi en la daŭro de
la 4-jara komuna kurso aŭ poste. Tamen en la jaro 1884 la societo
organizis la unuan specialan fakultaton, konsistantan el profesoroj,
kiuj guvernas per korespondado; la profesoroj plenumas siajn devojn
en la loko de ilia loĝado, kaj unu fojon en jaro ili alveturas en
lokon difinitan por ekzamenoj; la studantoj do ĉerpas klarigojn kaj
sciencan helpon ĉe specialistoj, kiuj troviĝas tie, kie la studantoj
loĝas. La sekvanta eltiro el la cirkulero de la profesoroj klarigos la
celon de tiu ĉi universitato : "Oni kreas universitaton, por doni la
eblon atingi pli altan kaj praktikan edukiĝon al tiaj junaj homoj de
ambaŭ seksoj, kiuj ne povas forlasi la domon, por vizitadi kolegion,
kiuj estis devigitaj forlasi universitaton, aŭ kiuj deziras plenigi
siajn sciencajn mankojn. La progresoj en la lernado kaj la grado de la
akiritaj scioj estos metitaj al severa esploro per skriba ekzameno ĉe
alesto de senpartiaj kaj konformaj atestantoj."

   En la jaro 1886 la universitato posedis jam 9 specialajn
fakultatojn : akademion de la greka kaj latina lingvoj, kolegion de
novaj lingvoj, fakultaton de matematiko, de historio, de literaturo,
kurson de mikroskopio, kurson teologian, kurson de retoriko kaj de
ĥemio. En la jaro 1887 oni malfermis : fakultaton de fiziko kaj
natur-historio, fakultaton de filozofio kaj logiko, instituton de
orientaj lingvoj, lernejon de industriaj sciencoj, kiu enhavas en si
telegrafiadon, konstruadon kaj diversajn fabrikadojn, lernejon de
komerco kaj de praktikaj aferoj (Business and practical affairs),
lernejon de agronomio, de belaj artoj, de aferoj ekleziaj, muzikan
kolegion, instituton de inĝenieroj de montolaboroj, pontoj kaj vojoj,
antropologian fakultaton por anatomio, flziologio, higieno, psiĥologio
kaj sociologio.

   Persono, kiu deziras esti akceptita en la nombron de la studantoj,
enportas krom 5 dolaroj de enskribiĝo ankoraŭ 10 dolarojn por la
universitato kaj 3 dolarojn kiel aldono, se li deziras studi kune du
specialajn sciencojn. Oni supozas, ke studanto povas lerni la kurson de
latina kaj greka lingvoj, uzante en la daŭro de 4 jaroj po unu horo
ĉiutage, sed ankoraŭ li povas unu horon oferi por studadi samtempe la
matematikon. Ĉiuj temoj kaj ekzercoj estas korektataj de la profesoroj
kaj resendataj al la studantoj.

   Mi finis. Imagu al vi, kara leganto, ke la dirita universitato
posedas tian ilon, kia estas la lingvo Esperanto . . . La komentarioj ne
estas necesaj.

                                                         Jan JANOWSKI

---

                            FINGRA KALENDARO

           Originale verkita de J. GROHN, privata instruisto.

   Rigardu tiun ĉi figuron, kiu prezentas la montran fingron de la
maldekstra mano,

[Ilustraĵo: fingroj.png]
         (la literoj estas konektitaj per strekoj laŭalfabete)

                                    B          C
   fingro-pintoj:         A                               D
                                    F          E
   fingro-artikoj:        G

   sur kiu la lokoj de fleksoj kaj la fineto de la fingro estas signitaj
per sep literoj A, B, C, D, E, F, G. Tiuj ĉi sep punktoj prezentas la
sep tagojn de semajno. Ĉiu devas sur sia propra fingro signi tiujn ĉi
punktojn en penso per tiuj ĉi sep literoj kaj en tiu sama ordo, kiel ni
vidas sur la figuro.

   Antaŭ ol ni iros pli malproksimen, ni devas bone lerni parkere
la sekvantan frazon sisteman, sen kiu oni ne povas uzi nian fingran
kalendaron :

         Alta Dia Dono,
         Granda Ben', Espero!
         Gvidu Ĉion Firme
         Al Dezira Fino.

   Tiu ĉi frazo estas kunmetita el dekdu vortoj, kies unuaj literoj
montras al ni, de kiu punkto sur la fingro ĉiu monato komencas kalkuli
siajn tagojn.

   Jen estas la sistemo monata :

            1a monato (Januaro)        --          A (Alta)
            2a -- (Februaro)       --          D (Dia)
            3a -- (Marto)          --          D (dono)
            4a -- (Aprilo)         --          G (granda)
            5a -- (Majo)           --          B (ben')
            6a -- (Junio)       komencas de        E (Espero)
            7a -- (Julio)            la punkto     G (gvidu)
            8a -- (Aŭgusto)       --          C (ĉion)
            9a -- (Septembro)      --          F (firme)
           10a -- (Oktobro)        --          A (al)
           11a -- (Novembro)       --          D (dezira)
           12a -- (Decembro)       --          F (fino).

   Se vi volas scii, kial la sistemo monata devas esti difinita tiel
kaj ne alie, kalkulu sur la punktoj de la fingro kaj vi vidos, ke se la
monato Januaro, havanta 31 tagojn, komenciĝas de la punkto A (Alta),
ĝi finiĝas sur la punkto C; la dua monato, Februaro, havanta 28 tagojn
(en jaro simpla) komenciĝas de la punkto D (ĉar la 31a de Januaro
estis c) kaj finiĝas sur C; la tria monato, Marto, komencas kalkuli
siajn tagojn de la punkto D, k. c. (Pri superjaro, t. e. jaro 366-taga
ni parolos poste.)

   Rimarko. Ĉe kalkulado ĉirkaŭ la fingro oni povas facile vidi, ke
la datoj 8, 15, 22 kaj 29 de ĉiu monato ĉiam falas sur tiun saman
punkton, de kiu la monato komenciĝas.

   Ekzemplo 1. De kiu punkto komenciĝas Aprilo?--Solvo : Aprilo, la
kvara monato, komenciĝas de la punkto, kiu estas signata per la unua
litero de la kvara vorto de la frazo (G).

   Ekzemplo 2. Sur kiu punkto sin trovas la 5 de Novembro?

 --Solvo : Al Novembro, la dekunua monato, respondas la dekunua vorto
de la frazo (Dezira) kaj tiel la punkto D estas la unua, E la dua, F la
tria, G la kvara kaj A estas la kvina tago de Novembro.

   Ekzemplo 3. Sur kiu punkto sin trovas la 23 de Junio?--Solvo : Al
Junio, la sesa monato, respondas la sesa vorto de la frazo (Espero) kaj
tiel la punkto E estas la 1, 8, 15 kaj 22 kaj F estas la 23 tago de la
monato Junio.

   Nun ni vidos, kiun nomon de tago semajna ĉiu punkto de la fingro
devas havi :

   Ekzemplo 4. Ni elserĉu la punkton de la hodiaŭa tago, supozante, ke
hodiaŭ estas ĵaŭdo la 8 de Majo de la jaro 1890. (Rimarko. Kiu lernas
tiun ĉi kalendaron, ne devas sin teni je nia supozita tago, nombro
kaj monato, ĉar estos pli klare kaj pli kompreneble, se li prenos por
ekzemplo la daton kaj la nomon de tiu tago, en kiu li lernas, kaj solvos
sian ekzemplon konforme je la sekvanta solvo).--Solvo : Al Majo, la
kvina monato, respondas la kvina vorto de la frazo (Ben'), kaj tiel la
punkto B estas la 1 kaj la 8 de Majo; kaj ĉar ni scias, ke tiu ĉi tago
estas ĵaŭdo, ni facile konkludas, ke la punkto B estas ĵaŭdo, C--
vendredo, D--sabato, E--dimanĉo, F--lundo, G--mardo kaj A--
merkredo. Tiuj ĉi nomoj de tagoj restas por la punktoj por tiu ĉi tuta
jaro 1890.

   Rimarko. Por ne ŝarĝi la memoron, estas sufiĉe nur memori la
punkton de dimanĉo, kaj el la antaŭiranta solvo ni vidas, ke por tiu
ĉi jaro (1890) la punkto E estas la dimanĉo.

   En la sekvanta jaro la nomoj de la tagoj transiras sur la
antaŭirantajn punktojn, kaj ĝi fariĝas pro jena kaŭzo : se la simpla
jaro havus nur precize 52 semajnojn, ĝi komenciĝus de la punkto A
(en nia jaro--merkredo) kaj finiĝus sur la punkto G (mardo), kaj la
estonta jaro komenciĝus ree de A kaj la tagoj por la punktoj restus
tiuj samaj sen ŝanĝo; sed bedaŭrinde la jaro ekster 52 plenaj
semajnoj havas ankoraŭ unu superfluan tagon, sekve ĝi ne povas
finiĝi sur la punkto G (mardo), sed ĝia fino estos A (merkredo) kaj
la estonta jaro devas komenciĝi de la sekvanta tago (ĵaŭdo), sed ne
de la sekvanta punkto B, ĉar la sistemo monata postulas por la monato
Januaro la punkton A (Alta). Por konsentigi tiujn ĉi du postulojn (ke
la estonta jaro komenciĝu de la punkto A kaj de ĵaŭdo), oni devas
diri, ke kun la komenco de nova jaro la ordo de la nomoj de tagoj por la
punktoj de la fingro ĉesiĝas kaj komenciĝas nova ordo, tio estas : la
punkto A akceptas la nomon de la tago, kiun la punkto B ĝis tiu tempo
havis. Sekve, vidante ke en tiu ĉi jaro 1890 B estas ĵaŭdo, ni scias,
ke kun la komenco de la estonta jaro A estos ĵaŭdo kaj la punkto
dimanĉa anstataŭ E en la estonta jaro estos D.

   Nun estas ankaŭ facile kompreni, ke por la 29a tago de Februaro
en superjaro devas veni tia sama ŝanĝo de la nomoj de tagoj por
la punktoj de la fingro. Nia sistemo kalendara estas verkita por
jaro simpla, en kiu la monato Februaro havas nur 28 tagojn kaj tiel,
komenciĝante sur la punkto D, tiu ĉi monato finiĝas sur C kaj la
sekvanta monato Marto komenciĝas de la punkto D. Sed ĉar en superjaro
Februaro havas ankoraŭ unu tagon, sekve ĝi ne povas finiĝi sur C,
sed devas finiĝi sur D kaj la sekvanta monato devas komenciĝi de la
sekvanta tago, sed ne de la sekvanta punkto E, ĉar la sistemo monata
postulas por la monato Marto la punkton D. Sekve ni vidas, ke por
konsentigi tiujn ĉi 2 postulojn (ke la monato Marto komenciĝu de la
punkto D kaj de la sekvanta tago), ni devas diri, ke en la komenco de
Marto la antaŭa ordo de la nomoj de tagoj por la punktoj sur la fingro
ĉesiĝas kaj en la komenco de Marto en superjaro la punkto D akceptas
la nomon de la tago, kiun la punkto E ĝis tiu tempo havis. Sekve,
transirante de jaro simpla en sekvantan superjaron, ni havas 2 ŝanĝojn
de la nomoj de tagoj por la punktoj : unu fojon por Januaro kaj Februaro
kaj la duan fojon por la lastaj 10 monatoj. Tiel en tiu ĉi jaro 1890 la
dimanĉo estas sur la punkto E, en la estonta jaro 1891 ĝi estos sur D
kaj en la superjaro 1892 la dimanĉo estos sur C por la unuaj du monatoj
kaj sur B por la lastaj dek; tio estas : la nomoj de tagoj sin ŝovas
posten en returnita ordo de la alfabeto.

   Rimarko. El tiu ĉi klarigo estas facile kompreni, ke se oni volas
serĉi ian tagon en pasinta tempo, oni devas ŝovi la nomojn de tagoj
por ĉiu jaro en rekta alfabeta ordo : tio estas, se en tiu ĉi jaro
1890 la punkto dimanĉa estas E, sekve en la pasinta jaro 1889 ĝi estis
F kaj en 1888 (superjaro) la punkto dimanĉa estis G por la lastaj dek
monatoj kaj A por la unuaj du monatoj k. c.

   Ĉiuj ĝis nun donitaj reguloj montras al ni, kiel trovi la tagon,
se oni scias la nombron en la monato (la daton); nun kiel oni trovos
la daton, se oni scias la tagon? Ekzemple : hodiaŭ estas vendredo en
Oktobro,--kian daton ni donos al tiu ĉi vendredo, sciante, ke ĉiu
tago ripetiĝas kvar aŭ kvin fojojn en la monato?

   Tiel sciu : se iu en la daŭro de longa tempo ne rigardis la daton,
tiu ankaŭ el presita kalendaro ne scios la daton por la demandata tago,
ĉar la kalendaro al ni ne povas diri, kiu vendredo en Oktobro ĝi
estas; sed se li memoras, ke en unu el la lastaj tagoj ni havis ekzemple
la naŭan de Oktobro, tiam al li estos facile reserĉi tiun ĉi daton
sur la fingro kaj poste trovi la plej proksiman vendredon. En tia okazo
ni divas : Oktobro, la deka monato, komenciĝas sur la punkto, kiu estas
signata per la unua litero de la deka vorto de nia frazo (Al), t. e. : A
estas la 1 kaj 8, B--la 9 de Oktobro; kaj ĉar E en tiu ĉi jaro 1890
estas dimanĉo, tial B aŭ la 9 de Oktobro estos ĵaŭdo kaj la sekvanta
vendredo estos la 10.

   Okazas iafoje, ke oni volas difini la tagon por ia dato en
malproksima jaro, por kiu difini la punkton de dimanĉo estas ne facile
kaj eĉ lacige. En tia okazo (konsiderante, ke ĉiu simpla jaro havas
unu superfluan tagon super la nombro de semajnoj kaj la superjaro havas
ilin du) ni devas la nombron de ĉiuj tiuj ĉi superfluaj tagoj, kiuj
sin trovas en la intertempo inter la kuranta jaro kaj la serĉata,
dividi je sep, t. e. tiujn ĉi tagojn turni en x semajnojn, kaj la resto
al ni montros, je kiom punktoj ni devas ŝovi la punkton dimanĉan (laŭ
ordo alfabeta). Se la divido fariĝis sen resto, tiam la punkto dimanĉa
en la serĉata jaro estas tiu sama, kiel en ia kuranta jaro.

   Rimarko 1-a. Rilate la lastan regulon por difini la tagon en
malproksima jaro (ĉe kiu ni diris, ke ni devas dividi je sep la
nombron de la superfluaj tagoj, kiuj sin trovas en la intertempo
inter la kuranta jaro kaj la serĉata) ni devas fari la rimarkon, ke
se ni troviĝas en la lastaj dek monatoj de superjaro, ni devas, ĉe
la elkalkulado de la superfluaj tagoj, aldoni ankoraŭ unu tagon por
la 29-a Februaro de la kuranta jaro. Tiel same oni devas agi, se la
serĉata dato troviĝas en Januaro aŭ Februaro de ia superjaro.

   Rimarko 2-a. Serĉante ian daton en pasintaj centjaroj, ni devas
meti atenton sur la lastan jaron de la centjaro, kiu, malgraŭ ke la
nombro de la jaro estas dividebla je 4, nur tiam estas superjaro, kiam
la nombro de la centjaro dividas sin je 4. Sekve la jarojn 1700, 1800
kaj 1900 ni devas kalkuli al la jaroj simplaj kaj ne al superjaroj, ĉar
la nombro 17, 18 kaj 19 ne estas divideblaj je 4.

   Ĉiuj reguloj de nia fingra kalendaro povas esti uzataj tiel same por
la Julia kalendaro (malnova stilo), nur kun tiu diferenco, ke la punkto
de dimanĉo falas ĉiam sur la duan sekvantan punkton post tiu, kiu en
la kalendaro Gregoria (nova stilo) signifas la dimanĉon; se tiel laŭ
la kalendaro Gregoria D signifas la dimanĉon por la kuranta jaro 1891,
la dimanĉo laŭ la malnova stilo estos sur la punkto F. Sed ni devas
sciigi niajn karajn legantojn, ke la lasta rimarko (pri la lastaj jaroj
de centjaroj) tie ĉi ne povas havi lokon.

   Nun, estimataj amikoj de nia lingvo, se vi komprenas ĉiujn regulojn
de nia kalendaro, tiam ne estos al vi malfacile solvi la sekvantajn du
temojn :

   1-a Difinu la tagon de la morto de Koperniko, kiu mortis la 12an de
Februaro de la jaro 1473.

   2-a Trovu, en kiu tago naskiĝis Kristo?

   Rimarko. Ĉe la ambaŭ temoj devas esti uzata la kalendaro Julia,
ĉar la Gregoria komenciĝis de la jaro 1583.

---

                              EL LA POŜTO

   La Bremena vaporŝipo "Lloyd" staras en la haveno de Nov-Jorko, preta
al forveturo; jam la duan fojon estas donita la signalo per la sonorilo,
kiu admonas ĉiujn personojn, kiuj ne veturas, forlasi la ŝipon. La
kaldronoj de la ŝipo kun muĝo kaj bruo ellasas vaporon, la piloto
estas sur la ŝipo, la amerika havena komisio ĵus per la transĵetita
ponto forlasas la ŝipon, trovinte ĉiujn paperojn en ordo kaj doninte
la permeson por elveturo el la haveno.

   Jen supre sur la bordo de la haveno en la lasta minuto rapide
alkuras ankoraŭ kelkaj kaleŝoj. Sakoj de diversa grandeco estas
rapide ĵetataj malsupren kaj poste kun granda rapideco portataj sur la
ŝipon kaj internen, kaj post kelkaj minutoj la ŝipo en plena veturado
forkuras de la havena ponto kaj, lasante la grandegan monumenton de
la libereco sur la insulo Bedloe dekstre, elveturas el la golfo de
Nov-Jorko.

   Tiu lasta pakaĵo, kiu venis ankoraŭ en la lasta minuto sur la
ŝipon, estis la poŝto. La vaporŝipo portas sur la posta flanko la
germanan standardon, nigra-blanka-ruĝan, sur la antaŭa masto la
standardon de Bremeno, blanka-ruĝan, sur la meza masto la standardon de
la Nord-Germana Lloyd, bluan ankron kaj bluan ŝlosilon kruciĝantajn
sur blanka kampo, kaj sur la krucmasto la standardon de la germana
poŝto, tute similan al la standardo de la milita ŝiparo, nur havantan
en la maldekstra malsupra kampo flavan kornon de poŝto.

   Se ni sekvos post la poŝta pakaĵo, kiu tra la malfermoj estis
transportita en la malsupran parton de la ŝipo, ni venos en sufiĉe
grandan salonon, kiu estas aranĝita tiel same elegante, kiel la unua
kaj dua kajutoj de ĉiuj Lloyd'aj vaporŝipoj. Granda, per verda drapo
kovrita tablo kun multaj fakoj super la skriba plataĵo, apud kiu
oportune povas labori kvar homoj, prezentas la ĉefan meblon de tiu
ĉi salono, almenaŭ la moveblan. Unu el la muroj laŭlongaj estas
okupita de polurita masiva breto, kiu enhavas grandegajn fakojn, kies
fundoj ĉiuj estas klinitaj malrekte al la muro. Kelkaj ŝranketoj por
konservado de formularoj, stampiloj, kolorigaĵo, fadenoj, ŝnuretoj,
sigelvakso k. t. p. plenigas la meblaron de tiu ĉi naĝanta poŝta
oficejo. Ŝova pordo kondukas en grandegan ĉambron najbaran, kiu tuta
estas plenigita de paketoj; tiuj ĉi lastaj estas tiel firme kunmetitaj
kaj tiel lerte pakitaj unuj sur la aliaj, ke ili ĉe ĉiu movo de la
ŝipo ne ruliĝas tien kaj reen, sed eĉ en granda ventego, kiam la
ŝipo saltas kaj batas, ili ne tre multe disŝutiĝas; en alia okazo ne
multaj el ili venus Eŭropon.

   Se ni eliros en la koridoron, ni venos en elegante aranĝitan
ĉambron kun du litoj unu super la dua kaj alia meblaĵo, simila al tiu,
kiun havas la vojaĝantoj de la dua klaso. La ĉambro estas difinita por
la du poŝtaj oficistoj, la germana kaj amerika. Malpli eleganta, sed
tre praktike meblita apudĉambro estas difinita por la du suboficistoj,
la germana kaj amerika.

   De la komenco de la jaro 1891, post longaj kaj detalaj traktadoj
inter Nord-Ameriko kaj Germanujo, oni fine decidis, ke ĉiu vaporŝipo
devas esti akompanata de amerika kaj germana poŝta oficisto kaj po
unu helpanto pro ĉiu el ili, por ke oni povu ankoraŭ en la daŭro
de la septaga transveturo tiel prepari la poŝton, ke ĝi, veninte
Bremenon aŭ Nov-Jorkon, povu tuj esti dissendata pluen, sen perdo
de duontago aŭ de tuta tago por la specigado. Antaŭe la ŝipestro
aŭ la unua oficiro akceptadis la poŝton; sub lia observo ĝi estis
enportata de la amerikanoj, poste la ĉambroj estis ŝlosataj kaj la
ŝipestro prenadis la ŝlosilon, kiun li transdonadis poste nur al
la germana poŝta estraro en Bremeno aŭ en Nov-Jorko al la amerikaj
poŝtaj oficistoj.

   Per tiu ĉi plej nova poŝta progreso, la aranĝo de naĝantaj
poŝtaj oficejoj kun germana kaj amerika oficisto, oni atingas en
la dissendado de la poŝtaĵoj plifruigon de preskaŭ tuta tago. La
oficistoj kaj suboficistoj, tiel la amerikaj kiel ankaŭ la germanaj,
estas "borduloj", t. e. homoj, kiuj konas la marajn cirkonstancojn,
faris marajn veturojn kaj estas sufiĉe harditaj kontraŭ la mara
malsano. Tiu ĉi cirkonstanco estas tre grava, ĉar en aŭtuno kaj
vintro la transveturo de la vaporŝipo estas ofte tiel malkvieta, ke
kredeble la tuta poŝto restus nepreparita, se la poŝtaj oficistoj
estus atakitaj de mara malsano.

   La oficistoj ricevas tablon oficiran, kompreneble je la kostoj de
Germanujo kaj de la Unuigitaj Ŝtatoj de Ameriko, kaj manĝas kune kun
certa grupo da ŝipaj oficiroj. La suboficistoj en rilato de tenado kaj
manĝado estas kalkulataj en tiu sama rango, kiel la maatoj, t. e. homoj
starantaj en rango inter ŝipsoldatoj kaj ŝipoficiroj.

   En la veturo al Germanujo, sekve en tiu, en kiu ni en spirito
partoprenas, la amerika oficisto estas la kondukanto. La poŝto, kiu
estas transveturigata, estas ja amerika propraĵo ĝis la momento,
en kiu ĝi en Bremeno estas transdonata al la germana regna poŝto;
kontraŭe, en la veturo al Nov-Jorko la germana oficisto estas la
kondukanto kaj komandanto en la oficejo.

   Ni rigardu iom pli proksime la poŝton, kiu estas transportata
de Nov-Jorko al Bremeno. Ĝi enhavas antaŭ ĉio la tutan poŝton,
kiu kolektiĝis en Nov-Jorko kaj en ĝia ĉirkaŭaĵo, kaj tio ĉi
estas ne malgranda, ĉar inter Nov-Jorko kaj Germanujo estas komercaj
komunikiĝoj, kiuj prezentas la spezon de centoj da milionoj markoj
ĉiujare. Al tio ĉi venas la tuta poŝto de la okcidentaj Unuigitaj
Ŝtatoj ĝis San-Francisko kaj plu ankoraŭ parto de la poŝto Azia kaj
Aŭstralia, kiu tra la Granda Oceano venas per ŝipoj al San-Francisko,
de tie ĉi iras en la daŭro de kelkaj tagoj per la fervojoj al
Nov-Jorko kaj tie estas ŝarĝata sur la vaporŝipojn, por esti
transveturigita tra la Atlantan Oceanon. Se oni konsideros, kiel granda
estas la komerca komunikiĝo de Germanujo kun la Unuigitaj Ŝtatoj
de Ameriko, kiom multaj centoj da miloj da elmigrantoj ĉiujare iras
Amerikon, restante ja ĉiam en rilatoj kun sia patrujo, kun siaj
parencoj, kiom multe da germanoj vivas en Ameriko, tiam oni facile
komprenos, ke la poŝta komunikiĝo estas grandega kaj ke ĝi konstante
kreskas.

   Sed tiu ĉi poŝto alportas objektojn ne sole por Germanujo, sed
ankaŭ transire por Polujo, Rusujo, Aŭstro-Hungarujo, Turkujo,
Svedo-Norvegujo, eĉ por la norda Italujo. Precipe grandega nombro da
gazetoj estas sendataj sub banderolo el Ameriko Eŭropon, ne alportante
grandan ĝojon al la germanaj poŝtaj oficistoj, kiuj nomas tiujn ĉi
gazetajn sendaĵojn "bastonoj". La amerikanoj ordinare ne faldas la
gazetojn kvarangule, kiel la eŭropanoj, sed kunrulas ilin kaj poste
ĉirkaŭigas ilin per papera strio kun la adreso. Tiuj ĉi rulitaj,
rondaj, bastonformaj poŝtaĵoj estas pli facile pakeblaj, sed la
adresoj estas legataj ĉe la specigado tre malfacile, kaj sperta
oficisto specigas egalan nombron da "bastonoj", t. e. amerikaj rulitaj
gazetoj, trioble pli malrapide, ol leterojn eĉ kun sufiĉe malklaraj
adresoj.

   Krom leteroj, banderoloj kaj ĵus nomitaj poŝtaj paketoj, oni devas
ankoraŭ prilabori la leterojn rekomenditajn, t. e. enskribitajn, kaj
leterojn ŝarĝitajn, t. e. enhavantajn monon kaj kostaĵojn. Ĉiuj
pecoj kune, kiujn unu sola naĝanta poŝto transportas, prezentas la
nombron de ĉirkaŭ 400 000 poŝtaĵoj de diversaj specoj; sed ofte tiu
ĉi nombro altiĝas ĝis pli ol miliono da pecoj. La devo de la poŝtaj
oficistoj, kiuj veturas kun la ŝipo, estas dividi la poŝtaĵojn laŭ
la apartaj poŝtaj kursoj. La objektoj, kiuj estas difinitaj por la
trairo transite, estas metataj en unu el la fakoj de la grandaj bretoj,
kaj kiam la ŝipo estas en movo, tiam oni vidas, kial la fundo de la
apartaj fakoj en la grandegaj bretoj iras tiel malrekte malsupren. Se la
fundo estus plata, tiam ĉe ĉiu leviĝo de la ŝipo ĉiuj poŝtaĵoj
elfalus, el la diversaj fakoj la objektoj denove miksiĝus inter si, kaj
la tuta laboro estus vana.

   Krom la transira komunikiĝo, kiu iras tra Berlino, se la afero
ne tuŝas Holandon aŭ Svedo-Norvegujon, devas ja antaŭe jam esti
pakitaj la kursoj, kiuj iras el Bremeno. Ĉefa diskruciĝejo por la
norda, orienta kaj suda Germanujo estas Hannovero. La transoceana
poŝto venas el Bremeno Hannoveron, kaj tie ĉi en la daŭro de kelkaj
minutoj, dum la kruciĝo de la vagonaroj, la grandegaj sakoj kun la
amerikaj poŝtaĵoj devas esti disdividitaj en la poŝtajn vagonojn de
la fervojoj, por ke tuj poste, en la tempo de la plua veturado, oni povu
specigi ilin laŭ la diversaj stacioj. La specigantaj oficistoj devas
scii preskaŭ pri ĉiu loko en Germanujo, kie ĝi sin trovas kaj al kiu
poŝta kurso ĝi apartenas. Sako post sako el la amerikaj poŝtaĵoj
estas malfermata, la enhavo estas ŝutata en korbojn kaj nun dividata
en la diversajn fakojn. Kiam unu fako estas tute aŭ duone plena, tiam
oni pakas la leterojn, poŝtajn kartojn, poŝtajn asignojn, banderolojn
k. t. p. en sakojn kun diversaj surskriboj, kaj la rekomenditajn kaj
monajn sendaĵojn denove en aliajn sakojn, kiuj ankaŭ portas sur si la
surskribojn de la respondaj poŝtaj kursoj.

   Aparta ekzerciteco estas necesa, por legi la amerikajn adresojn. La
amerikano ekzemple havas la kutimon meti tuj sub la nomo de la adresato
la straton kaj numeron, dum ni ĝin skribas ordinare sub la nomo de la
urbo. Al tio ĉi ĝuste la amerikaj leteroj, kiujn la elmigrintoj sendas
hejmen, estas pleje skribitaj de homoj, kiuj ne bone posedas la plumon
kaj nur malofte okupas sin per skribado de leteroj. Sur tia letero la
diversaj partoj de la adreso kuras unu sur alian, duone germane, duone
angle, kaj la amerika kolego, kiu estas kompetenta en tiaj aferoj, devas
tiam helpi en la deĉifrado de la adresoj, tiel same kiel ankaŭ la
enportadon de la rekomenditaj kaj monaj leteroj en la registrojn li
faras kune kun la germana kolego.

   Se la vetero estas bona kaj la preparado de la poŝto iras bone, tiam
la poŝtaj oficistoj ofte havas ankaŭ tempon, por iri sur la ferdekon
kaj ĝui la belegan maran aeron; sed ordinare restas al ili tempo nur
por la manĝado, dormado kaj por la plej necesa ripozo vespere en la
oficira salono aŭ en la fuma salono de la dua kajuto. Ili devas forte
labori, se ili volas veni al fino kun sia laboro. Kiam la oceano estas
traveturita kaj oni alproksimiĝas al la kanalo, tiam parto de la poŝto
devas esti tute preta, ĉar ja ankaŭ anglaj poŝtaĵoj por Southampton
estas alportitaj el Ameriko.

   En la lastaj horoj komenciĝas la fermado de la sakoj da leteroj.
Ĉiuj amerikaj sakoj estas jam malplenigitaj, kaj la specigita enhavo
migris en la sakojn germanajn. Ĉiu sako estas fermita per ŝnuro,
kiun oni povas kuntiri. La finojn de tiu ĉi sufiĉe dika ŝnuro oni
tratiras tra du truoj en la fundo de lada pladeto, kiu havas pli-malpli
la grandecon de monero dumarka. Sur la fundo de tiu ĉi pladeto staras
la surskribo "U. S. Mail", t. e. poŝto de la Unuigitaj Ŝtatoj. La
finojn de la ŝnuro oni ligas, kaj en la kavon de la pladeto oni nun
fandas sigelvakson, kiu tute kovras la ŝnuron, kaj poste oni premas
sur ĝin la amerikan sigelon, kiu portas sur si la surskribon : "U. S.
German Sea Post" (Mara poŝto de la Unuigitaj Ŝtatoj al Germanujo).

   Nun la poŝtaĵoj estas kvankam jam specigitaj laŭ la germanaj
kursoj, sed ili ĉiam ankoraŭ estas amerika propraĵo kaj la Unuigitaj
Ŝtatoj de Ameriko estas respondaj por tiuj ĉi objektoj.

   La fajra ŝipo en la Weser fariĝas videbla. La vaporŝipo
alproksimiĝas al la hejma haveno. Jam prete pakitaj estas ĉiuj
sakoj, ankaŭ la paketojn oni en la lastaj tagoj elprenis el la kestoj
kaj specigis ilin laŭ la kursoj kaj lokoj de difino. La lumturo
de Rothesand estas preterveturita, pli malrapide veturas la Lloyda
vaporŝipo laŭ la Weser, ĝis ĝi venas al la granda alvetura ponto
de Nordenham. Kun bruo la ankroj estas delasitaj, la estraro venas sur
la ŝipon, kaj kun ili la reprezentantoj de la germana imperia poŝto,
kiuj tuj iras en la ŝipan oficejon, kaj tie ĉi en la apudesto de
la ambaŭ germanaj oficistoj, kiuj kunvenis de trans la oceano, ili
transprenas de la amerikaj oficistoj la sendaĵon. La diversaj pozicioj
en la formularoj estas komparataj, oni kvitancas, rapidaj manoj portas
trans la havena ponto la poŝtajn sakojn el la ŝipo sur la bordon,
kie jam staras la grandaj flavaj kaleŝoj por la akceptado de la
sakoj kaj paketoj, kaj rapide oni veturas aŭ al la poŝta oficejo en
Nordenham, aŭ al la stacidomo de la fervojo, kie en la vagonaron estas
enaranĝitaj apartaj poŝtaj vagonoj, kiuj la tutan transmaran poŝton
portas al Bremeno. Tie ĉi oni disapartigas la poŝtajn kursojn, kaj
parton de la paketoj kaj sakoj oni lasas. Sed la plej granda parto
iras senpere kun la kuriera vagonaro, kiu aliĝas en Bremeno, pluen al
Hannovero, kie ĉe la alveno de la transmara poŝto denove disvolviĝas
viva poŝta movado. El la Bremenaj poŝtaj vagonoj elflugas la sakoj
kaj paketoj, ili estas ŝarĝataj en la poŝtajn vagonojn de la aliaj
vagonaroj, kiuj staras sur la diversaj relaj vojoj, kaj post kelkaj
minutoj elveturas preskaŭ laŭ ĉiuj direktoj la poŝtaj vagonaroj,
kiuj disportas la transmaran poŝton por Germanujo kaj la alilando.

   La Berlina poŝto sendas ĉiutage Hannoveron specigistojn, por ke
ili la leterojn difinitajn por Berlino tuj specigu laŭ la poŝtaj
oficejoj. En la tagoj, kiam venas la transmara poŝto--kaj tio ĉi
nun havas lokon kelkajn fojojn en la semajno--tiuj ĉi specigistoj
ricevas helpantojn, kaj dum la vagonaro kuras de Hannovero Berlinon,
ili uzas sian tutan forton kaj sian mirindan sciadon de la Berlinaj
stratoj kaj domoj, por tiel pretigi la poŝtaĵojn, ke ili en Berlino
jam de la stacidomo povas esti disdividitaj per kaleŝetoj al la apartaj
poŝtaj oficejoj, kie tuj post la alveno komenciĝas la disportado de
la poŝtaĵoj. La poŝtaĵoj, kiujn oni ne havis tempon pretigi, kiel
ankaŭ la poŝtaĵoj difinitaj por la eksterlando kaj por transita
trairo, per la grandaj kaleŝoj de la stacidomo estas alportataj rekte
al la Berlina ĉefa urba poŝtejo en la Reĝa Strato, tie ĉi ili estas
specigataj kaj iras kun la plej proksimaj kurieraj vagonaroj pluen al la
orienta kaj suda Germanujo.

   En tia maniero estas eble, ke letero, kiu en Nov-Jorko estis donita
sur la poŝton en la tago de forveturo de Lloyda vaporŝipo, la plej
malfrue post ok tagoj trovas sin jam en la manoj de la adresato eĉ en
la plej malproksima anguleto de Germanujo. Se oni al tio ĉi konsideros
la malkaran poŝtan pagon de dudek pfenigoj, tiam oni efektive devas
miregi pro la progresoj de la poŝtaj aferoj, precipe se oni ekmemoros,
ke ankoraŭ antaŭ ĉirkaŭ sesdekjaroj letero el la suda Germanujo
al la orienta Prusujo iris tiom same longe, kiel hodiaŭ letero el
Nov-Jorko ĝis ĉia urbeto en Germanujo, ke tia letero tiam kostis
ĉirkaŭ unu talero kaj ke ordinare nur unu fojon en semajno iris
poŝto, kiu prenis kun si leterojn, tiel ke la respondo povis veni ne
pli frue ol post dek kvar tagoj.

   La komunikiĝoj inter la Unuigitaj Ŝtatoj de Nord-Ameriko kaj
Eŭropo, precipe Germanujo, kreskas kun ĉiu tago, tiel ke jam nun
fariĝas malfacile pretiĝi kun la poŝta komunikiĝo. Baldaŭ oni
devos pensi enporti ankoraŭ plibonigojn, kaj kredeble la tutmonda
ekspozicio en Ĉikago helpos al tio, ke novaj faciligoj kaj rapidigoj
estos enkondukitaj por la transsendado de la poŝtaĵoj inter Ameriko
kaj Eŭropo. [El "Das Buch fuer Alle".]

---

                       LA LOĜEJOJ DE LA TERMITOJ

   La diversaj specoj de termitoj (ekzistas multaj specoj) konstruas
nestojn de tre diversa formo. Kelkaj konstruas tureton el tero, de
alteco iom pli ol 50 centimetroj, ĉirkaŭitan de elstaranta konusa
tegmento, tiel ke la konstruo estas tre simila je fungo; interne sin
trovas multego da ĉeloj de diversa formo kaj grandeco. Aliaj preferas
staton pli altan kaj konstruas siajn nestojn, kiuj havas diversan
grandecon, de la grandeco de ĉapelo ĝis la grandeco de barelo de
sukero, kaj konsistas el kungluitaj pecetoj da ligno--en branĉoj
de arboj, ofte en la alteco de 20-25 metroj. Sed senkompare la plej
rimarkindaj loĝejoj estas tiuj, kiujn konstruas la "Termes fatalis",
speco, vivanta en Gvineo kaj aliaj partoj de la Afrikaj bordoj de maro
kaj pri kies nestoj skribas Smeathman en la 71 volumo de la "Phisos.
Transactions". Tiuj ĉi nestoj estas farataj tute el tero, havas
ordinare la altecon de 3-4 metroj kaj respondan larĝecon, tiel ke, se
amaso da tiaj nestoj sin trovas kune, kio ofte havas lokon, oni povas
ĝin preni por vilaĝo de la sovaĝuloj; kaj efektive tiuj ĉi nestoj
ofte estas pli grandaj, ol la dometoj de la tieaj homoj. En la komenco
ili konstruas du aŭ tri turetojn el tero, havantajn la altecon de
preskaŭ 30 centimetroj kaj la formon de konuso da sukero. Tiuj ĉi
prezentas la trabaron de la estonta konstruo, ili baldaŭ fariĝas pli
multaj kaj pli altaj, poste oni ilin malsupre pli larĝigas, supre
ligas en kupolon, ĉirkaŭe fortikigas per dika muro el tero, kaj tiel
ili prezentas loĝejon de la grandeco kaj formo de amaso da fojno, je
kiu ili en kelka malproksimeco estas tre similaj, kiam ili kovriĝas
per herbo, kio baldaŭ fariĝas. Kiam la konstruo ricevis tiun ĉi
lastan formon, tiam la internaj turetoj, esceptinte la suprojn, kiuj
en diversaj lokoj elstaras kiel ĉambretoj, estas forigataj kaj la
tero estas uzata por aliaj celoj. Nur la malsupra parto de la konstruo
estas okupata de la loĝantoj. La supra parto aŭ la kupolo, kiu estas
tre dika kaj fortika, restas malplena kaj servas precipe kiel defendo
kontraŭ la ŝanĝoj de la vetero kaj kontraŭ la atakoj de naturaj
kaj okazaj malamikoj, kiel ankaŭ por konservi al la malsupra parto
la necesan varmecon kaj malsekecon por la disvolviĝo de la ovoj kaj
por la flegado de la idoj. La parto loĝata enhavas la palacon reĝan
aŭ la loĝejon de la reĝo kaj reĝino, la nutrejon por la idoj, la
provizejon aŭ konservejon de la manĝaĵo kaj sennombrajn irojn, pasojn
kaj malplenajn lokojn, aranĝitajn laŭ la sekvanta plano. En la mezo
de la konstruo, rekte sub la supro kaj pli-malpli sur egala alteco kun
la tero, sin trovas la reĝa ĉambro, arkaĵo de duone ovala formo aŭ
simila je forno de bakado. Ĝi estas ne pli longa, ol du centimetroj,
sed oni ĝin pligrandigas ĝis dekkvin centimetroj kaj pli multe, kiam
la reĝino fariĝas pli dika. En tiu ĉi ĉambro loĝas la reĝo kaj
la reĝino konstante, kaj pro la malvasteco de la eniroj, kiuj apenaŭ
sufiĉas por tralasi la plej malgrandajn regatojn, le gereĝoj neniel
povas eliri; tiel ili, simile je multaj niaj potenculoj, kare pagas
por la reĝado per la perdo de la libereco. Tuj apud la ĉambro de la
gereĝoj, ĉirkaŭe de ĉiuj flankoj en la spaco de tridek centimetroj
aŭ pli multe, sin trovas la ĉambroj de la reĝa kortego, konfuzita
labirinto da sennombraj ĉambroj de diversa formo kaj grandeco, el kiuj
ĉiu sin malfermas en alian kaj estas aranĝita por oportuneco de la
soldatoj kaj servantoj, de kiuj ĉiam kelkaj miloj atendas la ordonojn
de sia reĝo kaj reĝino. Post la ĉambroj de la reĝa kortego iras
nutrejoj kaj provizejoj; la unuaj ĉiam estas plenaj de ovoj kaj idoj,
kaj en la komenco de la konstruado ili sin trovas tuj apud la reĝa
ĉambro; sed kiam la kreskanta grandeco de la reĝino postulas pli
grandan ĉambron kaj la apudaj ĉambroj por la pligrandigita nombro da
servantoj postulas la forigon de la ovoj, tiam la malgrandaj ĉambroj de
nutrado estas detruataj, kaj en kelka malproksimeco estas konstruataj
aliaj, iom pli grandaj kaj ankaŭ en pli granda nombro. Per sia ŝtofo
ili diferencas de ĉiuj aliaj ĉambroj : ili estas konstruitaj el
pecetoj da ligno, kiuj estas gluitaj inter si kredeble per rezino. Amaso
da tiuj densaj, neregulaj kaj malgrandaj lignaj ĉambretoj, el kiuj
neniu atingas la largecon de du centimetroj, estas de sia flanko fermita
en komuna tera ĉambro, kiu ofte estas pli granda, ol kapo de infano. La
provizejoj sin trovas intermiksite kun la nutrejoj kaj prezentas ĉiam
terajn ĉambrojn plenajn de provizoj. La provizoj konsistas el pecetoj
da ligno kaj el densigitaj sukoj de kreskaĵoj. Tiuj ĉi provizejoj kaj
nutrejoj estas apartigitaj unuj de la aliaj por malgrandaj malplenaj
ĉambretoj kaj pasoj, kiuj komunikiĝas inter si aŭ iras ĉirkaŭe,
apartigitaj unuj de la aliaj, havas de ĉiuj flankoj sian daŭraĵon en
la ekstera muro de la konstruo kaj atingas tie ĝis du trionoj aŭ tri
kvaronoj de la alteco. Tamen ili ne okupas la tutan malsupran parton
de la monteto, sed trovas sin nur en la flankoj, kaj en la mezo sub la
kupolo ili lasas liberan kampon, kiu estas tre simila je la mezospaco
de malnova preĝejo; ĝia tegmento sin apogas sur tri aŭ kvar grandaj
gotaj arkaĵoj, el kiuj tiu, kiu sin trovas en la mezo de la kampo,
ofte havas la altecon de unu metro kaj la aliaj de ĉiu flanko estas
ĉiam pli malataj, kiel serio da arkaĵoj en perspektivo. La ĉambroj,
nutrejoj k. t. p. estas kovritaj de plata sentrua tegmento, por reteni
la malsekecon en la okazo, se la kupolo estus difektita; kaj la libera
kampo, kiu estas iom pli alta, ol la ĉambro de la reĝo, havas ankaŭ
netraflueblan plankon kaj estas tiel aranĝita, ke la tutan pluvon, kiu
povus enpenetri, ĝi forkondukas en la subterajn irojn. Tiuj ĉi iroj
estas tre grandaj, kelkaj havas tridek centimetrojn en la diametro, tute
cilindraj, kaj servas en komenco, simile al la katakumboj de Parizo,
kiel la rompejoj, el kiuj estas prenataj la materialoj konstruaj, kaj
poste ili servas kiel grandaj eliroj, tra kiuj la termitoj faras iliajn
rabojn, kiujn ili entreprenas en kelka malproksimo de sia loĝejo.
Ili iras en malrekta direkto sub la fundamento de la monteto en la
profundecon de ĉirkaŭ unu metro, branĉiĝas poste en ĉiun flankon
kaj tiras sin sub la supraĵo de la tero tre malproksime. Ĉe ilia eniro
en la internaĵon ili komunikiĝas kun aliaj pli malgrandaj iroj, kiuj
sin levas spirale en la interna parto de la ekstera kovro, iras ronde
ĉirkaŭ la loĝejo ĝis la supro, ĉe kio ili tratranĉas unu la alian
sur diversaj vojoj, kaj ĉiu en diversaj lokoj sin malfermas senpere en
la kupolon kaj en la malsupran parton de la konstruo aŭ komunikiĝas
kun ĉiu parto de tiu ĉi lasta per aliaj, pli malgrandaj, rondaj aŭ
ovalaj iroj de diversaj diametroj. Ke la subteraj ĉefaj iroj devas
esti tiel grandegaj, venas kredeble de tio, ke ili estas la grandaj
traveturejoj, per kiuj la loĝantoj enkondukas sian teron, lignon, akvon
aŭ provizojn, kaj ilia spirala aŭ ŝtupara leviĝo esta necesa por
oportuna aliro de la termitoj, kiuj nur kun granda malfacileco povas
sin levadi vertikale. Por eviti tiun ĉi malfacilecon en la internaj
vertikalaj partoj de la konstruo, ili ofte faras vojeton de centimetro
de larĝeco, kiu sin levas ŝtupare, kiel monta vojo, kaj per tio ĉi
ili tre facile sin levas sur altaĵojn, kiujn ili sen tio ne povus
atingi. La sprita penado mallongigi sian vojon elvokis, kiel ŝajnas,
ankoraŭ pli eksterordinaran elpenson. Tio ĉi estas speco de ponto
kun grandega arkaĵo, kiu iras de la planko de la kampo al la supraj
ĉambroj en la flanko de la domo, respondas al la celoj de ŝtuparo kaj
mallongigas la interspacon ĉe la forportado de la ovoj el la reĝaj
ĉambroj al la supraj teraj ĉambroj, kiuj en kelkaj montetoj sin trovas
unuj de la aliaj en malproksimeco de 1--1 1/2 metroj, kalkulante la
vojon plej rektan, kaj ankoraŭ multe pli malproksime, se ni kalkulos
per la kurbaj kaj turnitaj iroj, kiuj kondukas tra la internaj ĉambroj.
Smeathman mezuris unu el tiaj pontoj; ĝi havis la larĝecon de unu
centimetro, la dikecon de duono da centimetro, la longecon de dudek
centimetroj, kaj prezentis la flankon de elipsa arko de responda
grandeco, tiel ke oni devas miri, ke ĝi ne rompiĝis per sia propra
pezo, antaŭ ol ĝi estis ligita kun la supre staranta kolono. Ĉe la
fundamento ĝi estis fortigita per malgranda arko kaj havis laŭlonge
de sia supra plataĵo sulkon, aŭ aranĝitan intence por pli granda
sendanĝereco de la irantoj, aŭ per si mem elbatitan per la tro ofta
irado. Rilate tiun ĉi ponton grandan miron meritas tiu cirkonstanco,
ke la gotajn arkaĵojn kaj entute ĉiujn arkaĵojn de la diversaj iroj
kaj ĉambroj la termitoj ne kavernigas, sed disŝiras. Por krei tiujn
ĉi efektive gigantajn konstruojn, tiuj ĉi malgrandaj bestetoj devas
uzi la plej nekredeblan diligentecon, la plej senĉesan laboradon kaj la
plej senlacan lertecon. Ke tiaj malgrandaj insektoj, kiuj havas apenaŭ
la longecon de duono da centimetro, povas en tri aŭ kvar jaroj pretigi
konstruon de kvar metroj de alteco kaj de responda dikeco, ornamitan per
multego da turetoj, kun miriadoj da ĉambroj de diversa grandeco kaj el
diversaj materialoj, konstruitaj sub ĝiaj grandegaj arkaĵoj; ke ili en
diversaj direktoj kaj diversa profundeco elfosas sennombrajn subterajn
vojojn, el kiuj multaj havas dudek kvin centimetrojn en la diametro,
aŭ disŝiras arkaĵon el ŝtono super aliaj vojoj, kiuj kondukas de
la ĉefurbo en la malproksimecon de kelkaj centoj da metroj; ke ili
aranĝas en la ĉirkaŭaĵo kaj en la internaĵo grandegajn ŝtuparojn
aŭ pontojn, kaj fine, ke la milionoj, kiuj estas necesaj por tiaj
herkulesaj laboroj kaj senĉese iras kaj reiras en diversaj direktoj,
neniam malhelpas unu al la alia,--estas mirindaĵo de la naturo, aŭ
pli ĝuste de la Kreinto de la naturo, kiu multe superas la plej glorajn
kreitaĵojn kaj konstruojn de la homo; ĉar se tiuj ĉi bestetoj estus
egale grandaj, kiel li, kaj konservus sian ordinaran instinkton kaj
laboremecon, tiam iliaj konstruoj atingus la miregindan altecon de tuta
kilometro, iliaj trakondukoj prezentus belegan cilindron kun diametro
de cent metroj, per kio la piramidoj de Egiptujo kaj la akvokondukoj de
Romo perdus sian tutan gloron kaj fariĝus nuloj. La plej alta piramido
ne havas pli ol ducent metrojn, kio, se ni kalkulos, ke la homo havas
la altecon de nur 1 1/2 metroj, prezentos nur 133 fojojn la altecon
de la homo. Dume la nesto de la termitoj havas la altecon de almenaŭ
kvar metroj kaj tiuj ĉi insektoj mem la altecon de ne pli ol duono da
centimetro, la loĝejo sekve estas okcent fojojn pli alta, ol ĝiaj
konstruantoj.

---

                          KORESPONDADO KOMERCA

                          (de L. de BEAUFRONT)

      Sinjoro M . . ., en Briancon.

   Kun la rekomendo de honorinda negocisto de via regiono, mi permesas
al mi adresi al vi mian prezaron ĝeneralan kaj samtempe kelkajn
specimenojn de la vendobjektoj paperaj kaj kartonaj, kiujn mi havas
ordinare en mia magazeno. Mi esperas, ke vi ŝatos la kvaliton tute
rimarkindan de la komercaĵoj, kiujn mi proponas al vi, kaj ke la
kondiĉoj profitaj, en kiuj mi povas liveri ilin al vi, decidigos vin
doni al mi viajn mendojn.
   Vi povos ankaŭ vidi en mia katalogo, ke, krom la paperoj, mi
ankaŭ makleras pri ĉiuj komercaĵoj de la urbo Roubaix, speciale
pri la drapoj kaj teksaĵoj ĉiuspecaj. Miaj malnovaj kaj konstantaj
interrilatoj kun ĉiuj firmoj ĉi-tieaj donas al mi la eblon trakti la
negocojn de miaj mendantoj kun la tuta kompetento dezirinda kaj per tia
maniero, ke ili estu plene kontentaj.
   Esperante, ke vi favoros min per viaj mendoj, mi petas, Sinjoro, ke
vi akceptu mian sinceran saluton. R.

      Sinjoro R . . ., en Roubaix.

   Mi ricevis vian leteron de la 10-a de la kuranta monato kun viaj
proponoj pri liveroj kaj la anonco pri viaj specimenoj, kiuj ankaŭ bone
alvenis al mi. En aliaj cirkonstancoj fari uzon el tio estus malfacile
por mi, ĉar mi ne havas motivon por forlasi miajn kutimajn liverantojn,
kiuj kontentigas min. Tamen, ĉar la prezoj, kiujn vi prezentas al mi,
estas iom pli malkaraj, mi mendas de vi, por provo, cent rismojn da
papero konforma je specimeno n-ro 1, kaj tiom same da n-ro 2.
   Se viaj liveroj estos kontentigaj, kiel mi esperas, mi sendos al vi
pli grandajn mendojn.
   Por la pago volu prezentigi kambion al mia kaso, post tridek tagoj,
kun 2 0/0 da diskonto, konforme je viaj kondiĉoj.
   Koncerne vian proponon pri drapoj, mi bedaŭras, ke mi ne povas
profiti ĝin, ĉar mi tute ne okupas min je tiuj komercaĵoj.
   Atendante vian raporton pri la ekspedo, mi prezentas al vi, Sinjoro,
mian sinceran saluton. M.

      Sinjoro H . . ., en Marseille.

   Ni havas la honoron sciigi vin, ke ni ekspedas al vi hodiaŭ,
malrapidire, keston enhavantan 60 botelojn da vinoj diversaj, konforme
je la mendo, kiun vi donis al nia vojaĝisto, S-ro L. Vi trovos tie
ĉi enfermitan la detalan fakturon. Volu akcepti ĝin kiel ĝustan kaj
enskribi la sumon en nian krediton.
   Ĉiam sindonemaj por viaj mendoj, ni petas vin, k. t. p.

      Sinjoro K . . ., en Parizo.

   Ni sendas al vi tie ĉi aldonite la staton de via kalkulo fermita ĉe
la fino de decembro. Ni petas, ke vi ekzamenu ĝin kaj diru al ni, ĉu
ni konsentas.

      Sinjoro B . . ., en Lille.

   Mi rapidas respondi je via letero kaj doni al vi la petitan informon
pri la firmo N. Ĝi ĝuas tie ĉi la plej bonan reputacion. Mi pensas,
ke vi povas liveri al ĝi en plena trankvilo. Sen garantio nek
respondeco, kiel kutime.
   Tre sincere via. . . .

                                KVITANCO

   (Mi certigas per tio ĉi, ke) mi ricevis de Sinjoro R. la sumon
de mil frankoj, kiujn al li mi pruntis por unu jaro en la dato 1a de
januaro 1900, kune la sumon de dudek kvin frankoj kiel la procentojn po
5 0/0 de la dirita sumo dum la dua duonjaro.
   Aprobante por mil dudek kvin frankoj.
   Parizo, la l-an de januaro 1901.

---

                      KRONIKA KATARA KONJUNKTIVITO

                  (el la libro de profesoro E. FUCHS).

   _Simptomoj._ Ĉe la kronika kataro de la konjunktivo la objektive
trovataj ŝanĝoj estas entute malmulte signifaj. Estas modera ruĝeco
de la konjunktivo, aŭ nur super la tarso, aŭ ankaŭ en la parto
transira. La konjunktivo estas glata kaj ne ŝvelinta; nur en malnovaj
okazoj aperas hipertrofio de la konjunktivo kun ĝia dikiĝo kaj
velursimila karaktero. La sekrecio estas malgranda kaj montras sin
precipe per kungluiteco de la palpebroj matene. La blanketa ŝaŭmo,
kiun oni ofte trovas en la anguloj de la palpebroj, venas de tio,
ke en sekvo de ofta palpebrumado la larma fluidaĵo kun la eligaĵo
de la Meibomaj glandetoj per batiĝado fariĝas speco de ŝaŭma
emulsio. La konstanta malsekiĝado de la haŭto en la anguloj de la
palpebroj kondukas al la formiĝado de ekskoriacioj. En kelkaj okazoj
la sekrecio, anstataŭ esti pliigita, ŝajnas eĉ malpliigita. Pro
la tre malgranda aŭ eĉ tute mankanta pliiĝo de la sekrecio kelkaj
aŭtoroj difinas multajn okazojn de kronika kataro ne kiel tian, sed
kiel hiperemion de la konjunktivo. Ĉe la sensignifeco de la simptomoj
objektive rimarkeblaj, tiom pli granda atento devas esti turnata al
la plendoj de la paciento. Efektive la _subjektivaj simptomoj_ pleje
estas tiel karakteraj, ke el ili oni facile povas meti la diagnozon de
kronika kataro de la konjunktivo. La plendoj ordinare estas la plej
grandaj vespere. La pezeco de la palpebroj, tage apenaŭ rimarkebla,
vespere estas tiel granda, ke al la pacientoj estas tre malfacile teni
la okulojn nefermitaj; ili havas la senton, kvazaŭ ili volus dormi.
Per la nemulta eligaĵo, kiu en formo de mukaj fadenoj restas en la
konjunktiva sako, naskiĝas teda sento de fremda korpo, kvazaŭ en la
okulo estus polvero; kiam tiaj mukaj fadenoj metiĝas sur la korneon,
tiam la vidado malklariĝas aŭ tiam ĉirkaŭ la flamo de kandelo
montriĝas ĉielarkaj koloroj; krom tio la pacientoj rakontas pri
malagrablaj sentoj de diversaj specoj, nome pri brulado kaj jukado, pri
blinduliĝado per lumo, rapida laciĝado de la okuloj ĉe la laborado,
ofta palpebrumado k. t. p. Matene la okuloj estas iom kungluitaj aŭ
iom da flava sekiĝinta eligaĵo trovas sin en la interna angulo de la
okulo. En aliaj okazoj ekzistas turmenta sento de sekeco kaj la okuloj
povas esti malfermataj nur kun malfacileco, kaj la paciento havas la
senton kvazaŭ la palpebroj pro manko de malsekeco estas algluitaj al
la okulpomo (kataro seka).--Tiuj ĉi tiel diversaspecaj plendoj tute
ne trovas sin en difinita interrilato al la objektiva stato. Ĉe multaj
homoj oni vidas la konjunktivon sufiĉe forte ruĝiĝinta kaj tamen ili
plendas pri nenio eĉ plej malgranda, dum ĉe aliaj, kiuj la kuraciston
simple elturmentas per siaj piendoj, oni ofte apenaŭ rimarkas iajn
ŝanĝetojn en la konjunktivo.

   _Irado de la malsano._ La kronika kataro de konjunktivo estas unu
el la plej oftaj malsanoj de la okuloj, kiu estas renkontata precipe
ĉe personoj grandaĝaj kaj nome pli maljunaj. Ĉe maljunuloj ĝi estas
preskaŭ regulo, ke ni trovas facilan gradon da kronika konjunktivito,
kiun oni nomas kataro maljunula. La daŭrado de la konjunktivito
estas ordinare longa; multaj homoj suferas je ĝi grandan parton de
sia vivo. La malsano povas konduki al komplikaĵoj, kiuj parte donas
nerebonigeblajn ŝanĝojn. Al la plej oftaj komplikaĵoj apartenas
la brulumo de la palpebra rando--blefarito--sekve de la ofta
malsekiĝado de la randoj de la palpebroj per la pli riĉe eligataj
larmoj. Ankaŭ sekve de la malsekiĝado per la larmoj la haŭto de la
malsupra palpebro estas atakata de ekzemo, aŭ ĝi fariĝas rigida kaj
mallongiĝas, tiel ke la libera rando jam ne perfekte almetiĝas al la
okulpomo. Sekve de tio la larma punkto jam ne trempiĝas en la larman
lagon, per kio la forkondukado de la larmoj en la larman sakon estas
malhelpata, la fluado de la larmoj estas pligrandigata kaj tio ĉi
denove efikas malutile sur la staton de la haŭto. Tiamaniere formiĝas
rondo da eraroj, kiu kondukas al ĉiam plua malleviĝo de la malsupra
palpebro, al la ektropio. Tiu ĉi eliro estas ankoraŭ akcelata per
tio, ke la pacientoj ofte deviŝas la defluantajn larmojn kaj ĉe tio
pasigas la tukon de supre malsupren, per kio la malsupra palpebro estas
tirata malsupren. Se la mallongiĝo de la palpebra haŭto, malsekigata
de larmoj, aperigas sin pli en direkto horizontala, tiam naskiĝas
blefarofimozo. Fine la kataro ofte kaŭzas ulceretojn de la korneo.

   _Etiologio._ La kaŭzoj de la kronika kataro estas : 1. Antaŭirinta
kataro akra, kiu, anstataŭ plene saniĝi, transiris en la stadion
kronikan. 2. Komunaj malutilaĵoj de diversaj specoj. Al ili apartenas
antaŭ ĉio malbona aero, difektita per fumo, polvo, varmego, kunestado
de multe da homoj k. t. p. La laboristoj en fabrikoj, kie estas multe
da polvo, la kelneroj en la fumoplenaj restoracioj k. t. p. suferas
tre ofte je kronika konjunktivito. Al tio disponas ankaŭ malfrua
irado dormi, nokta maldormado, troa ĝuado de alkoholaj trinkaĵoj.
Ĉe personoj, kiuj jam suferas je kronika konjunktivito, ĝi multe
malboniĝas post ĉia tiaspeca malutilaĵo, ekzemple post vespero
pasigita en teatro aŭ en fumoplenaj ĉambroj. La daŭra efikado de
vento kaj malbona vetero kaŭzas ĉe la vilaĝanoj, veturilistoj k. s.
tiel oftan kataron. Pro tiu sama kaŭzo ankaŭ okuloj forte elstarantaj,
aŭ kies palpebroj estas mallongigitaj (lagoftalmo), estas atakataj
de kataro, ĉar ili tro malmulte estas defenditaj kontraŭ la aero.
La efiko, kiun faras sur la konjunktivon la konstanta kuntuŝiĝado
kun la aero, montriĝas la plej bone ĉe la ektropio, ĉe kiu la
nekaŝita konjunktivo de la tarso fariĝas forte ruĝa kaj dika,
velursimila aŭ eĉ tuberplena. Tiom same malbone kiel longedaŭran
kuntuŝiĝadon kun la aero, la konjunktivo elportas ankaŭ la konstantan
foreston de tiu ĉi lasta, tial ĉe longe daŭranta ĉirkaŭligo de la
okulo ankaŭ aperas kronika kataro. 3. Troa streĉado de la okuloj,
precipe ĉe personoj hipermetropiaj kaj astigmatismaj, povas kaŭzi
kronikan kataron. 4. Lokaj malutilaĵoj. Al ili apartenas incitado de
la konjunktivo per fremdaj korpoj, kiuj restas en la konjunktiva sako;
al tiaj fremdaj korpoj oni devas alkalkuli en pli vasta senco de la
vorto ankaŭ okulharojn, kiuj estas turnitaj kontraŭ la okulpomo. En
la plimulto da okazoj la loka malutilaĵo konsistas en ia alia malsano
de la okulo, kiu aperigas post si la kataron kiel suferon sekvan, kiel
ekzemple blefarito aŭ infarktoj en la glandetoj Meibomaj. Reteniĝo
de larmoj en sekvo de blenoreo de la larma sako aŭ de nesufiĉa
trempiĝado de la larmaj punktoj en la larman lagon estas ofta kaŭzo de
la kataro, tial oni neniam devas forgesi ĉe unuflanka kataro esplori,
ĉu ne ekzistas ia sufero de la larmaj vojoj. La kataroj kaŭzitaj de
cirkonstancoj lokaj distingiĝas de la kataroj kaŭzitaj de malutilaĵoj
komunaj per tio, ke ili tre ofte estas unuflankaj, dum en la lasta okazo
laŭ la naturo de la afero pleje suferas ambaŭ okuloj.

   _Terapio._ Estas kompreneble, ke la kuracado devas antaŭ ĉio turni
atenton al la kaŭza momento, per konforma reguligo de la komunaj
kondiĉoj de la vivo, kiom tion ĉi permesas la profesio de la paciento,
per forigo de ekzistantaj lokaj kaŭzoj de la kataro k. t. p. Por la
kuracado de la konjunktivo mem ni antaŭ ĉio, kiel ĉe la kataro akra,
havas por nia dispono la nitran arĝenton, kiun oni uzas por ŝmirado
per peniko (en solvo 2 p. 100) aŭ por engutado (en solvo 1/4--1/2
p. 100). Oni uzas ĝin nur en tiuj okazoj, en kiuj la kataro estas
akompanata de pli forta sekrecio kaj do malfirmiĝo de la konjunktivo,
ĉar tiaj periodoj de akra malsaniĝo ofte okazas en la daŭro de ĉiu
kronika kataro, kaj ankaŭ tiam, kiam ekzistas jam hipertrofio de la
konjunktivo. En la ceteraj okazoj sufiĉas adstringaj gutoj (okulakvoj),
kiujn la paciento mem povas al si engutadi. La plej uzataj el tiuj
ĉi okulakvoj estas : flava adstringa okulakvo (collyrium adstringens
luteum), aŭ safrana tinkturo de opio (tinctura opii crocata), ambaŭ
ordinare estas porskribataj ne pure, sed miksite kun egala kvanto da
akvo; kupro aluna, zinko sulfura, ambaŭ en 1/2-1 p. 100 solvo; plue
aluno, tanino, bora acido kaj aliaj adstringantaĵoj.

   La vica ordo, en kiu tiuj ĉi okulakvoj estas cititaj, respondas
proksimume al ilia laŭgradeco, de la plej fortaj ĝis la plej
delikataj. Ili devas esti engutataj ĉiutage unu aŭ du fojojn, sed ne
vespere. Ni elkalkulis tiom da ili, ĉar estas bone havi pli grandan
elekton el ili, ĉar ĉe la longa daŭrado de la kataro oni ofte devas
ŝanĝi la rimedojn. Ĉiu rimedo, uzata tro longe, perdas sian efikecon,
ĉar la konjunktivo al ĝi alkutimiĝas. Kontraŭ la kungluiĝado de
la palpebroj, kiel ankaŭ kontraŭ ekzistantaj ekskoriacioj oni igas
vespere antaŭ la endormiĝo froti sur la fermitaj palpebroj ŝmiraĵon
kun blanka hidrarga precipitato (1/2-1 p. 100).

      [Piednoto: Tiu ĉi okulakvo, nomata ankaŭ okulakvo de Horst, nun
   en la plimulto da landoj jam plu ne estas oficinala; tamen ĝi faras
   bonegajn servojn kaj en kelkaj okazoj oni povas ĝin anstataŭigi per
   neniu alia] rimedo. Laŭ la nova Aŭstruja farmakopeo ĝi devas esti
   preparata en la sekvanta maniero

      Rp. Amonio klora . . . . . . . . . .    0,5
          Zinko sulfura. . . . . . . . . .    1,25
               Solve en :
          Akvo distilita . . . . . . . . .  200,0
               Aldonu :
          Kamforo. . . . . . . . . . . . .    0,4
               Solvita en :
          Spirito vina dissolvita. . . . .   20,0
               Aldonu :
          Safrano. . . . . . . . . . . . .    0,1
               Tenu 24 horojn ofte skuante, filtru.

      La okulakvo de Romershausen, kiu ankaŭ estas multe uzata ĉe
   kronika kataro de la okuloj, konsistas el miksaĵo do fenkola
   tinkturo kaj fenkola akvo.]

---

                        LA SUNHORLOĜO EN DIJON

 (El la Revue Bourguignonne, publikigata de la Universitato de Dijon).

   Multaj homoj en ĉiu lando laboras nun por la propagando de la bela
lingvo internacia. La junaj fraŭloj aŭ fraŭlinoj sin ĝoje amuzas,
skribante, legante, parolante pri ĉiuj objektoj de la mondo, precipe
pri la plej konformaj al sia feliĉa aĝo. Ili tiel pruvas, pli kaj pli,
la mirindan kapablon de Esperanto esprimi tute la delikataĵojn de la
spirito kaj de la koro. La maljunaj, miaj egalaĝuloj, aliflanke, povas
pruvi, ke tiu kapablo ne estas malpli mirinda por skribi, legi, paroli
pri ĉiuj objektoj sciencaj.

   Hodiaŭ mi do volas, malgraŭ malfortiĝo pro laceco kaj klopodoj, en
la kelkaj sekvontaj linioj, doni rapide la priskribon kaj teorion de la
sunhorloĝo, kuŝanta en la fundo de la ĉarma Parko de Dijon, sur la
bordo de la beleta rivero nomata Ouche.

[Ilustraĵo: sundial1.png]

   Sur la tero horizonta estas desegnitaj la du linioj NS (nordo-sudo)
kaj EO (oriento-okcidento) sin kruciĝantaj rektangule en I. Du dekduoj
da markoj ŝtonaj estas plantitaj, ĉirkaŭ I, laŭ la fig. 1. Sur
ŝtono laŭlonge de la linio SN estas markitaj punktoj kun la signoj de
la zodiako, de kankro al kapro, sur unu flanko de SN, kaj de kapro al
kankro sur la alia flanko. Ĉiu promenanto tra la Parko, kiu volas scii
la horon, iru stari rekte sur la punkto zodiaka respondanta al la tago
de lia promenado kaj li vidos sian ombron direktatan al la punkto ŝtona
markita per la horo serĉata.

   Oni vidas ke en tiu ĉi horloĝo :

   1) La ombroĵetilo estas movebla, sed ĉiam vertikala, kaj staranta
sur NS, en iu punkto A, kies interspaco d al I estas funkcio nur de la
dekliniĝo D de la suno;

   2) La koordinatoj x, y de ĉiu marko ŝtona M estas funkcioj nur de
la horo h, videble skribita sur M.

   Komparante la sunhorloĝon kun bona poŝhorloĝo, oni certiĝos pri
la ĝusteco de la unua.

   Mi scias nek la epokon nek la uzitan manieron de la konstruo de
tiu ĉi sunhorloĝo; kaj mi ne konas, alian ekzempleron de tia en iaj
urboj aŭ libroj. Sed tion ĉi nia eminenta kolego Charles Meray povus,
sendube, al ni sciigi; mi do petas lin ke li volu skribi la historion de
tiu malofta horloĝo en Esperanto, lingvo, en kiu li estas tiel majstro
kiel en matematiko.

   Atendante tiun historion, oni vidos facile la eblon konstrui ĝuste
tian sunhorloĝon, se oni serĉos la formulojn liverantajn x, y kaj d.

   Oni nomu :

      d  =  la kolatitudon de la loko.
      a  =  la azimuton de la suno.
      D  =  ĝian dekliniĝon.
      h  =  ĝian angulon horan aŭ la horon veran.

   Oni scias, ke la triangulo formita, sur la sfero ĉiela, per la polo,
la zenito kaj la suno donas :

               kos f kos h - sin f tg D
(1)  kot a  = ------------------------
                         sin h

[Ilustraĵo: sundial2.png]

   Por ke la ombro de ombroĵetilo, vertikale metila en A, pasu tra la
punkto M (x, y) respondanta al h, estas necesa la rilato

(2)      d  =  y - x kot a

   evidenta per la fig. 2 : Sed devas dependi x, y nur de h, kaj d nur
de D; oni do havas

                df
              --=  0
                dh

aŭ

    dy       d kot a   dx
(3)--=  x-------+--kot a
    dh         dh      dh

   Sekve, metinte anstataŭ (kot a) kaj (d kot a)/dh iliajn valorojn
eltiritajn el la formulo (1), oni havas

      dy
4)  --=
      dh

         sin f      (            dx )   kos f   (     dx             )
        -----tg D ( (x kot h---) --------( x---sin h kos h )
         sin h      (            dh )   sin^2 h (     dh             )

   Por ke y dependu nur de h, estas necese nuligi la koeficienton de tg
D, aŭ skribi

   x
   -  =  kot h. dh
   d

de kie

                   x = C sin h

   C estante konstanto arbitra. Sekve (4) donas

  dy       kos f
--=  C-----( -1 + kos^2 h )  =  C kos f sin h,
  dh       sin h

   de kie

    y  =  C kos f kos h + C';

   tie ĉi C' estas alia konstanto arbitra. Fine (2) liveros :

   d  =  C kos f kos h + C' - C ( kos f kos h - sin f tg D )
               = C sin f tg D + C'.

   Resume, oni vidas ke :
   1) La ŝtonaj markoj estas trovitaj per

                x  =  C sin h,   y  =  C kos f kos h + C'

   kaj metitaj sur la elipso

         x^2    (y-C')^2
        ---+----------- =  1.
         C^2   C^2 kos^2 f

   2) La zodiakaj punktoj estas trovitaj per

                d = C sin f tg D + C'.

   La konstruinto de la horloĝo Dijona elektis C' = 0 pro simpleco, kaj
C de longeco agrabla rilate al la larĝeco de la vojo kondukanta al tiu
horloĝo tiel stranga kaj interesa.

   Nuligante C', oni havas :

(5)      x  =  C sin h;   y  =  C kos h kos f

(6)            d  =  C tg D sin f.

   La formuloj (5) montras, videble, ke M estas la projekcio horizonta
de la punkto m, kiu respondas al la horo h sur la rondo tagnoktegaliga,
farita per la radio C priskribita.

   La formulo (6) montras, same videble, ke d estas la projekcio
horizonta de la longo C tg D, metita sur la polusojlinio de la centro I
de la sfero ĉiela al la nordo aŭ la sudo, laŭ tio ke D estas norda
aŭ suda.

   Se do oni konsideras sunhorloĝon tagnoktegaligan, kies ombroĵetilo
estas de longeco C tg D, ŝanĝanta laŭtage, oni povas diri :

   La sunhorloĝo Dijona estas la projekcio horizonta de la sunhorloĝo
tagnoktegaliga.

   Tiu tre simpla rezultato estas videbla geometrie, en la sekvanta
maniero.

[Ilustraĵo: sundial3.png]

   Sur la sfero ĉiela havanta I kiel centron, C sek D kiel radion, ni
konsideru, en la horo h, la punkton m', rekte kontraŭan al la situacio
sfera de la suno.

   Dum unu tago suna, m' laŭkuras rondeton B' m', kies radio I' m'
estas C sek D kos D aŭ la konstanto C.

   Oni povas rigardi la rondeton B' m' kiel sunhorloĝon
tagnoktegaligan, kies I'P estas ombroĵetilo kaj m' punkto hora
respondanta al h.

   La projekcio horizonta de tiu ĉi rondo B' m' estas la elipso BM,
kies aksoj, direktataj laŭ NS kaj EO, estas de longecoj konstantaj C
cos f kaj C; sed kies centro I", projekcio de I', estas en nekonstanta
malproksimeco de I, egala al la projekcio d de II'. Oni do havas por d
dependanta nur de D,

                d  =  C sek D sin D sin f  =  C tg D sin f.

   Aliparte, la ombro horizonta de la ombroĵetilo IZ trairas la elipson
en la punkto M, projekcio de m' kaj dependanta nur de h.

   Fine, se oni translacie movigas laŭ interspaco de grandeco egala,
paralela sed kontraŭa al d, t. e. paralela al--d, la rondon B' m',
la elipson BM, la ombroĵetilon IZ, samtempe, kiel solidon, oni havas,
videble, la sunhorloĝon Dijonan kun ĝia pure geometria klarigo, tiel
simpla kiel la teorio de la tagnoktegaliga sunhorloĝo.

                                              L.-J. GRUEY,
                               Direktoro de la Observatorio de Besancon.

---

                                   VI

                        ARTIKOLOJ PRI ESPERANTO

---

                     EL LA UNUA LIBRO DE LA LINGVO
                               ESPERANTO

   La nun proponatan broŝuron la leganto kredeble prenos en la manojn
kun malkonfido, kun antaŭe preta penso, ke al li estos proponata ia
neefektivigebla utopio; mi devas tial antaŭ ĉio peti la leganton, ke
li formetu tiun ĉi antaŭjuĝon kaj ke li pripensu serioze kaj kritike
la proponatan aferon.

   Mi ne parolos tie ĉi vaste pri tio, kian grandegan signifon havus
por la homaro la enkonduko de unu komune akceptita lingvo internacia,
kiu prezentus egalrajtan propraĵon de la tuta mondo, apartenante
speciale al neniu el la ekzistantaj nacioj. Kiom da tempo kaj laboroj
estas perdata por la ellernado de fremdaj lingvoj, kaj malgraŭ ĉio,
elveturante el la limoj de nia patrujo, ni ordinare ne havas la eblon
kompreniĝadi kun similaj al ni homoj. Kiom da tempo, laboroj kaj
materialaj rimedoj estas perdata por tio, ke la produktoj de unu
literaturo estu aligitaj al ĉiuj aliaj literaturoj, kaj en la fino ĉiu
el ni povas per tradukoj konatiĝi nur kun la plej sensignifa parto
de fremdaj literaturoj; sed ĉe ekzistado de lingvo internacia ĉiuj
tradukoj estus farataj nur en tiun ĉi lastan, kiel neŭtralan, al
ĉiuj kompreneblan, kaj la verkoj, kiuj havas karakteron internacian,
estus eble skribataj rekte en ĝi. Falus la ĥinaj muroj inter la homaj
literaturoj; la literaturaj produktoj de aliaj popoloj fariĝus por ni
tiel same atingeblaj, kiel la verkoj de nia propra popolo; la legataĵo
fariĝus komuna por ĉiuj homoj, kaj kune kun ĝi ankaŭ la edukado,
idealoj, konvinkoj, celado,--kaj la popoloj interproksimiĝus kiel
unu familio. Devigataj dividi nian tempon inter diversaj lingvoj, ni
ne havas la eblon dece fordoni nin eĉ al unu el ili, kaj tial de unu
flanko tre malofte iu el ni posedas perfekte eĉ sian patran lingvon,
kaj de la dua flanko la lingvoj mem ne povas dece ellaboriĝi, kaj,
parolante en nia patra lingvo, ni ofte estas devigataj aŭ preni vortojn
kaj esprimojn de fremdaj popoloj, aŭ esprimi nin neprecize kaj eĉ
pensi lame dank' al la nesufiĉeco de la lingvo. Alia afero estus, se
ĉiu el ni havus nur du lingvojn,--tiam ni pli bone ilin posedus kaj
tiuj ĉi lingvoj mem povus pli ellaboriĝadi kaj perfektiĝadi kaj
starus multe pli alte, ol ĉiu el ili staras nun. Kaj la lingvo ja
estas la ĉefa motoro de la civilizacio : dank' al la lingvo ni tiel
altiĝis super la bestoj, kaj ju pli alte staras la lingvo, des pli
rapide progresas la popolo. La diferenco de la lingvoj prezentas la
esencon de la diferenco kaj reciproka malamikeco de la nacioj, ĉar tio
ĉi antaŭ ĉio falas en la okulojn ĉe renkonto de homoj : la homoj
ne komprenas unu la alian kaj tial ili tenas sin fremde unu kontraŭ
la alia. Renkontiĝante kun homoj, ni ne demandas, kiajn politikajn
konvinkojn ili havas, sur kiu parto de la tera globo ili naskiĝis,
kie loĝis iliaj prapatroj antaŭ kelke da miljaroj : sed tiuj ĉi
homoj ekparolas, kaj ĉiu sono de ilia parolo memorigas nin, ke ili
estas fremdaj por ni. Kiu unu fojon provis loĝi en urbo, en kiu logas
homoj de diversaj reciproke batalantaj nacioj, tiu eksentis sendube,
kian grandegan utilon alportus al la homaro lingvo internacia, kiu,
_ne entrudiĝante en la doman vivon de la popoloj_, povus, almenaŭ
en landoj kun diverslingva loĝantaro, esti lingvo regna kaj societa.
Kian, fine, grandegan signifon lingvo internacia havus por la scienco,
komerco--per unu vorto, sur ĉiu paŝo--pri tio mi ne bezonas vaste
paroli. Kiu almenaŭ unu fojon serioze ekmeditis pri tiu ĉi demando,
tiu konsentos, ke nenia ofero estus tro granda, se ni povus per ĝi
akiri al ni lingvon komunehoman. Tial ĉiu eĉ la plej malforta provo
en tiu ĉi direkto meritas atenton. Al la afero, kiun mi nun proponas
al la leganta publiko, mi oferis miajn plej bonajn arojn; mi esperas,
ke ankaŭ la leganto, pro la graveco de la afero, volonte oferos al ĝi
iom da pacienco kaj atente tralegos la nun proponatan broŝuron ĝis la
fino.

   Mi ne analizos tie ĉi la diversajn provojn, faritajn kun la celo
krei lingvon internacian. Mi turnos nur la atenton de la legantoj
al tio, ke ĉiuj tiuj ĉi provoj aŭ prezentis per si sistemon da
signoj por mallonga interkomunikiĝo en okazo de granda bezono, aŭ
kontentiĝis je plej natura simpligo de la gramatiko kaj je anstataŭigo
de la vortoj ekzistantaj en la lingvoj per vortoj aliaj, arbitre
elpensitaj. La provoj de la unua kategorio estis tiel komplikitaj
kaj tiel nepraktikaj, ke ĉiu el ili mortis tuj post la naskiĝo; la
provoj de la dua kategorio jam prezentis per si _lingvojn_, sed da
_internacia_ ili havis en si _nenion_. La aŭtoroj ial nomis siajn
lingvojn "tutmondaj", eble nur pro tio, ke en la tuta mondo estis neniu
persono, kun kiu oni povus kompreniĝi per tiuj ĉi lingvoj! Se por la
tutmondeco de ia lingvo estas sufiĉe, ke unu persono ĝin nomu tia, en
tia okazo ĉiu el la ekzistantaj lingvoj povas fariĝi tutmonda laŭ
la deziro de ĉiu aparta persono. Ĉar tiuj ĉi provoj estis fonditaj
sur la naiva espero, ke la mondo renkontos ilin kun ĝojo kaj unuanime
donos al ili sankcion, kaj tiu ĉi unuanima konsento ĝuste estas la
plej neebla parto de la afero, pro la natura indiferenteco de la mondo
por kabinetaj provoj, kiuj ne alportas al ĝi senkondiĉan utilon,
sed kalkulas je ĝia preteco pionire oferi sian tempon,--tial estas
kompreneble, kial tiuj ĉi provoj renkontis plenan fiaskon; ĉar la
plej granda parto de la mondo tute ne interesis sin je tiuj ĉi provoj,
kaj tiuj, kiuj sin interesis, konsideris, ke ne estas inde perdi tempon
por la lernado de lingvo, en kiu neniu nin komprenos krom la aŭtoro;
"antaŭe la mondo", ili diris, "aŭ kelkaj milionoj da homoj ellernu
tiun ĉi lingvon, tiam mi ankaŭ ĝin lernos". Kaj la afero, kiu povus
alporti utilon al ĉiu aparta adepto nur tiam, se antaŭe jam ekzistus
multego da aliaj adeptoj, trovis nenian akceptanton kaj montriĝis
malvive naskita. Kaj se unu el la lastaj provoj, "Volapuek", akiris,
kiel oni diras, certan nombron da adeptoj, tio ĉi estas nur tial, ke
la ideo mem de lingvo "tutmonda" estas tiel alta kaj alloga, ke homoj,
kiuj havas la inklinon entuziasmiĝi kaj dediĉi sin al pionireco,
oferas sian tempon en la espero, ke _eble_ la afero sukcesos. Sed la
nombro de la entuziasmuloj atingos certan ciferon kaj haltos, kaj la
malvarma indiferenta mondo ne volos oferi sian tempon por tio, ke ĝi
povu komunikiĝadi kun tiuj ĉi nemultaj,--kaj tiu ĉi lingvo, simile
al la antaŭaj provoj, mortos, alportinte absolute nenian utilon.
[Piednoto: Tiuj ĉi vortoj estis skribitaj en la komenco de la jaro
1887, kiam Volapuek havis en la tuta mondo grandegan gloron kaj rapidege
progresadis! La tempo baldaŭ montris, ke la antaŭdiro de la aŭtoro de
Esperanto ne estis erara.]

   La demando pri lingvo internacia okupadis min jam longe; sed sentante
min nek pli talenta, nek pli energia, ol la aŭtoroj de ĉiuj senfrukte
pereintaj provoj, mi longan tempon limigadis min nur per revado kaj
nevola meditado super tiu ĉi afero. Sed kelke da feliĉaj ideoj, kiuj
aperis kiel frukto de tiu ĉi nevola meditado, kuraĝigis min por plua
laborado kaj igis min ekprovi, ĉu ne prosperos al mi sisteme venki
ĉiujn barojn por la kreo kaj enkonduko en uzadon de racia lingvo
internacia.

   Ŝajnas al mi, ke tiu ĉi afero iom prosperis al mi, kaj tiun ĉi
frukton de longatempaj persistaj laboroj mi proponas nun al la prijuĝo
de la leganta mondo.

   La plej ĉefaj problemoj, kiujn estis necese solvi, estis la
sekvantaj :

   I) Ke la lingvo estu eksterordinare facila, tiel ke oni povu ellerni
ĝin ludante.

   II) Ke ĉiu, kiu ellernis tiun ĉi lingvon, povu tuj ĝin uzi por
la kompreniĝado kun homoj de diversaj nacioj, tute egale ĉu tiu ĉi
lingvo estos akceptita de la mondo kaj trovos multe da adeptoj aŭ ne,
--t.e. ke la lingvo jam de la komenco mem kaj dank' al sia propra
konstruo povu servi kiel efektiva rimedo por internaciaj komunikiĝoj.

   III) Trovi rimedojn por venki la indiferentecon de la mondo kaj
igi ĝin kiel eble plej baldaŭ kaj amase komenci uzadi la proponatan
lingvon kiel lingvon vivan,--ne kun ŝlosilo en la manoj kaj en okazoj
de ekstrema bezono.

   El ĉiuj projektoj, kiuj en diversaj tempoj estis proponitaj al
la mondo, ofte sub la laŭta, per nenio pravigita nomo de "lingvo
tutmonda", neniu solvis pli ol _unu_ el la diritaj problemoj, kaj eĉ
tiun ĉi nur _parte_. Krom la supre montritaj tri ĉefaj problemoj, mi
devis, kompreneble, solvi ankoraŭ multajn aliajn, sed pri ili, ĉar ili
estas ne esencaj, mi ne parolos tie ĉi. Antaŭ ol mi transiros al la
klarigo de tio, kiel mi solvis la supre diritajn problemojn, mi devas
peti la leganton mediti iom pri la signifo de tiuj ĉi problemoj kaj ne
preni tro facile miajn rimedojn de solvo sole nur tial, ĉar ili aperos
al li eble kiel tro simplaj. Mi petas tion ĉi tial, ĉar mi scias la
inklinon de la plimulto da homoj rigardi aferon kun des pli da estimego,
ju pli ĝi estas komplikita, ampleksa kaj malfacile-digestebla. Tiaj
personoj, ekvidinte la malgrandegan lernolibron kun plej simplaj kaj por
ĉiu plej kompreneblaj reguloj, povas preni la aferon kun ia malestima
malŝato, dum ĝuste la atingo de tiu ĉi simpleco kaj mallongeco,
la alkonduko de ĉiu objekto el la formoj komplikitaj, el kiuj ili
naskiĝis, al la formoj plej facilaj--prezentis la plej malfacilan
parton de la laboro.

                                   I

   La unuan problemon mi solvis en la sekvanta maniero :

   a) Mi simpligis ĝis nekredebleco la gramatikon, kaj al tio de unu
flanko en la spirito de la ekzistantaj vivaj lingvoj, por ke ĝi povu
facile eniri en la memoron, kaj de la dua flanko--neniom deprenante
per tio ĉi de la lingvo la klarecon, precizecon kaj flekseblecon. _La
tutan gramatikon de mia lingvo oni povas bonege ellerni en la daŭro
de unu horo._ La grandega faciligo, kiun la lingvo ricevas de tia
gramatiko, estas klara por ĉiu.

   b) Mi kreis regulojn por _vortofarado_ kaj per tio ĉi mi enportis
grandegan ekonomion rilate la nombron de la vortoj ellernotaj, ne sole
ne deprenante per tio ĉi de la lingvo ĝian riĉecon, sed kontraŭe,
farante la lingvon--dank' al la eblo krei el unu vorto multajn aliajn
kaj esprimi ĉiujn eblajn nuancojn de la penso--pli riĉa ol la plej
riĉaj naturaj lingvoj. Tion ĉi mi atingis per la enkonduko de diversaj
prefiksoj kaj sufiksoj, per kies helpo ĉiu povas el unu vorto formi
diversajn aliajn vortojn, ne bezonante ilin lerni. (Pro oportuneco al
tiuj ĉi prefiksoj kaj sufiksoj estas donita la signifo de memstaraj
vortoj, kaj kiel tiaj ili estas lokitaj en la vortaro.) Ekzemple :

   1) La prefikso "mal" signifas rektan kontraŭaĵon de la ideo;
sekve, sciante la vorton "bona", ni jam mem povas formi la vorton
"malbona", kaj la ekzistado de aparta vorto por la ideo "malbona" estas
jam superflua; alta--malalta; estimi--malestimi k. t. p. Sekve,
ellerninte unu vorton "mal", ni jam estas liberigitaj de la lernado de
grandega serio da vortoj, kiel ekzemple "malmola" (sciante "mola"),
malvarma, malnova, malpura, malproksima, malriĉa, mallumo, malhonoro,
malsupre, malami, malbeni k. t. p., k. t. p.

   2) La sufikso "in" signifas la virinan sekson : sekve, sciante
"frato", ni jam mem povas formi "fratino", patro--patrino. Sekve
superfluaj jam estas la vortoj "avino, filino, fianĉino, knabino,
kokino, bovino" k. t. p.

   3) La sufikso "il" signifas instrumenton por la donita farado.
Ekzemple tranĉi--tranĉilo; superfluaj estas : "kombilo, hakilo,
sonorilo, plugilo, glitilo" k. t. p. Kaj similaj aliaj prefiksoj kaj
sufiksoj.

   Krom tio mi donis komunan regulon, ke ĉiuj vortoj, kiuj jam fariĝis
internaciaj (la tiel nomataj "fremdaj vortoj"), restas en la lingvo
internacia neŝanĝataj, akceptante nur la internacian ortografion;
tiamaniere grandega nombro da vortoj fariĝas superfluaj por la lernado;
ekzemple : lokomotivo, redakcio, telegrafo, nervo, temperaturo, centro,
formo, publiko, platino, botaniko, figuro, vagono, komedio, ekspluati,
deklami, advokato, doktoro, teatro k. t. p., k. t. p.

   Dank' al la supre montritaj reguloj kaj ankoraŭ al kelkaj flankoj de
la lingvo, pri kiuj mi trovas superflue tie ĉi detale paroli, la lingvo
fariĝas eksterordinare facila, kaj la tuta laboro de ĝia ellernado
konsistas nur en la ellernado de tre malgranda nombro da vortoj, el
kiuj laŭ difinitaj reguloj, sen apartaj kapabloj kaj streĉado de
la kapo, oni povas formi ĉiujn vortojn, esprimojn kaj frazojn, kiuj
estas necesaj. Cetere eĉ tiu ĉi malgranda nombro da vortoj, kiel oni
vidos malsupre, estas tiel elektita, ke ilia ellernado por homo iomete
klera estas afero eksterordinare facila. La ellernado de tiu ĉi lingvo
sonora, riĉa kaj por ĉiuj komprenebla (la kaŭzojn vidu malsupre)
postulas sekve ne tutan serion da jaroj, kiel ĉe la aliaj lingvoj,--
por ĝia ellernado sufiĉas _kelke da tagoj_. Pri tio ĉi ĉiu povas
konvinkiĝi, ĉar al la nuna broŝuro estas aldonita _plena lernolibro_.
[Piednoto: En la originalo de la unua libro pri Esperanto en la fino
estis presita la tuta gramatiko kaj vortaro el ĉirkaŭ mil vortoj.]

                                   II

   La duan problemon mi solvis en la sekvanta maniero :

   a) Mi aranĝis plenan _dismembrigon_ de la ideoj en memstarajn
vortojn, tiel ke la tuta lingvo, anstataŭ vortoj en diversaj gramatikaj
formoj, konsistas sole nur el _senŝanĝaj_ vortoj. Se vi prenos verkon,
skribitan en mia lingvo, vi trovos, ke tie ĉiu vorto sin trovas _ĉiam_
kaj _sole_ en unu konstanta formo, nome en tiu formo, en kiu ĝi estas
presita en la vortaro. Kaj la diversaj formoj gramatikaj, la reciprokaj
rilatoj inter la vortoj k. t. p. estas esprimataj per la kunigo de
senŝanĝaj vortoj. Sed ĉar simila konstruo de lingvo estas tute
fremda por la Eŭropaj popoloj kaj alkutimiĝi al ĝi estus por ili
afero malfacila, tial mi tute alkonformigis tiun ĉi dismembriĝon de
la lingvo al la spirito de la lingvoj Eŭropaj, tiel ke se iu lernas
mian lingvon laŭ lernolibro, ne traleginte antaŭe la antaŭparolon
(kiu por la lernanto estas tute senbezona),--li eĉ ne supozos, ke
la konstruo de tiu ĉi lingvo per io diferencas de la konstruo de lia
patra lingvo. Tiel ekzemple la devenon de la vorto "fratino", kiu en
efektiveco konsistas el tri vortoj : _frat_ (frato), _in_ (virino),
_o_ (kio estas, ekzistas) (--kio estas frato-virino = fratino),--la
lernolibro klarigas en la sekvanta maniero : frato = _frat_; sed ĉar
ĉiu substantivo en la nominativo _finiĝas_ per "o"--sekve _frat'o_;
por la formado de la sekso virina de tiu sama ideo, oni enmetas la
vorteton "in"; sekve fratino--_frat'in'o_; kaj la signetoj estas
skribataj tial, ĉar la gramatiko postulas ilian metadon inter la
apartaj konsistaj partoj de la vortoj. En tia maniero la dismembriĝo de
la lingvo neniom embarasas la lernanton; li eĉ ne suspektas, ke tio,
kion li nomas finiĝo aŭ prefikso aŭ sufikso, estas tute memstara
vorto, kiu ĉiam konservas egalan signifon, tute egale, ĉu ĝi estos
uzata en la fino aŭ en la komenco de alia vorto aŭ memstare, ke ĉiu
vorto kun egala rajto povas esti uzata kiel vorto radika aŭ kiel
gramatika parteto. Kaj tamen la rezultato de tiu ĉi konstruo de la
lingvo estas tia, ke ĉion, kion vi skribos en la lingvo internacia, tuj
kaj kun plena precizeco (per ŝlosilo aŭ eĉ sen ĝi) komprenos ĉiu,
kiu ne sole ne ellernis antaŭe la gramatikon de la lingvo, sed eĉ
neniam aŭdis pri ĝia ekzistado.

   Mi klarigos tion ĉi per ekzemplo :

   Mi troviĝis en Rusujo, ne sciante eĉ unu vorton rusan; mi bezonas
turni min al iu, kaj mi skribas al li sur papereto en libera lingvo
internacia ekzemple la jenon :

   "Mi ne sci'as, kie mi las'is mi'a'n baston'o'n; ĉu vi ĝi'n ne
vid'is?"

   Mi proponas al mia interparolanto vortaron internacia-rusan kaj mi
montras al li la komencon, kie per grandaj literoj estas presita la
sekvanta frazo : _Ĉion, kio estas skribita en la lingvo internacia,
oni povas kompreni per helpo de tiu ĉi vortaro. Vortoj, kiuj prezentas
kune unu ideon, estas skribataj kune, sed dividataj unu de la alia per
signeto; tiel ekzemple la vorto frat'in'o, prezentante unu ideon, estas
kunmetita el tri vortoj, el kiuj ĉiun oni devas serĉi aparte._

   Se mia interparolanto neniam aŭdis pri la lingvo internacia, li
komence rigardos min tre mirigite, sed li prenos mian papereton, serĉos
en la montrita maniero en la vortaro kaj trovos jenon :

   _Mi_      Ja . . . . . . . . . . . . . . . . . ja
   _ne_      nje, njet. . . . . . . . . . . . . . nje
   _sci_     znatj. . . . . . . . . . . . . . . . )
   _as_      oznaĉajet nastojaŝĉeje. . . . . . ) znaju
                     vremja glagola. . . . . . .  )
   _kie_     gdje . . . . . . . . . . . . . . . . gdje
   _mi_      ja . . . . . . . . . . . . . . . . . ja
   _las_     ostavljatj . . . . . . . . . . . . . ) ostavil
   _is_      oznaĉajet proŝedŝeje vremja . . . )
   _mi_      ja . . . . . . . . . . . . . . . . . )
   _a_       oznaĉajet prilagatelnoje. . . . . . ) (moj) moju
   _n_       oznaĉajet vinitelnij padeĵ . . . . )
   _baston_  palka. . . . . . . . . . . . . . . . )
   _o_       oznaĉajet suŝĉestvitelnoje. . . . ) palku
   _n_       oznaĉajet vinitelnij padeĵ . . . . )
   _ĉu_     li . . . . . . . . . . . . . . . . . li
   _vi_      vi, ti . . . . . . . . . . . . . . . vi
   _ĝi_     ono. . . . . . . . . . . . . . . . . ) (jego) jejo
   _n_       oznaĉajet vinitelnij padeĵ . . . . )
   _ne_      nje. . . . . . . . . . . . . . . . . nje
   _vid_     vidjetj. . . . . . . . . . . . . . . ) vidjel (i)
   _is_      oznaĉajet proŝedŝeje vremja . . . )

   En tia maniero la ruso klare komprenos, kion mi de li deziras. Se li
volos respondi al mi, mi montras al li la vortaron rusa-internacian, en
kies komenco estas presite : _Se vi deziras esprimi ion en la lingvo
internacia, uzu tiun ĉi vortaron, serĉante la vortojn en la vortaro
mem kaj la finiĝojn por la gramatikaj formoj en la gramatika aldono,
en la paragrafo de la responda parto de parolo._ Ĉar en tiu aldono,
kiel oni vidas en la lernolibro, la plena gramatiko de ĉiu parto de
parolo okupas ne pli ol kelke da linioj, tial la trovado de la finiĝo
por la esprimo de responda gramatika formo okupos ne pli da tempo, ol la
trovado de vorto en la vortaro.

   Mi turnas la atenton de la leganto al la klarigita punkto, kiu
ŝajne estas tre simpla, sed havas grandegan praktikan signifon. Estas
superflue diri, ke en alia lingvo vi kun persono, ne posedanta tiun
ĉi lingvon, ne havas la eblon kompreniĝadi eĉ per la helpo de la
plej bona vortaro, ĉar, por povi fari uzon el la vortaro de ia el la
ekzistantaj lingvoj, oni devas antaŭe pli aŭ malpli scii tiun ĉi
lingvon. Por povi trovi en la vortaro la donitan vorton, oni devas
scii ĝian fundamentan formon, dum en la interligita parolado ĉiu
vorto ordinare estas uzita en ia gramatika ŝanĝo, kiu ofte estas
neniom simila je la fundamenta formo, en kunigo kun diversaj prefiksoj,
sufiksoj k. t. p.; tial, se vi antaŭe ne konas la lingvon, vi preskaŭ
neniun vorton trovos en la vortaro, kaj eĉ tiuj vortoj, kiujn vi
trovos, donos al vi nenian komprenon pri la signifo de la frazo. Tiel
ekzemple, se mi la supre donitan frazon skribus germane (Ich weiss nicht
wo ich meinen Stock gelassen habe; haben sie ihn nicht gesehen), tiam
persono, ne scianta la lingvon germanan, trovos en la vortaro la jenon :

   "Mi--blanka--ne--kie--mi--pensi--bastono aŭ etaĝo--
kvieta--havo--havi--ŝi--?--ne--?--".

   Mi ne parolas jam pri tio, ke la vortaro de ĉiu el la ekzistantaj
lingvoj estas treege vasta kaj serĉi en ĝi 2-3 vortojn unu post alia
jam lacigas, dum la vortaro internacia, dank' al la dismembra konstruo
de la lingvo, estas tre malgranda kaj oportuna; mi ne parolas jam ankaŭ
pri tio, ke en ĉiu lingvo ĉiu vorto havas en la vortaro multe da
signifoj, el kiuj oni devas divenprove elekti la ĝustan. Kaj se vi
eĉ imagos al vi lingvon kun la plej ideala simpligita gramatiko, kun
konstanta difinita signifo por ĉiu vorto,--en ĉiu okazo, por ke la
adresito per helpo de la vortaro komprenu vian skribon, estus necese,
ke li antaŭe ne sole ellernu la gramatikon, sed ke li ankaŭ akiru en
ĝi sufiĉan spertecon, por facile helpi al si, distingi vorton radikan
de vorto gramatike ŝanĝita, devena aŭ kunmetita k. t. p.,--t. e.
la utilo de la lingvo denove dependus de la nombro da adeptoj, kaj ĉe
manko de la lastaj ĝi prezentus nulon. Ĉar, sidante ekzemple en vagono
kaj dezirante demandi vian najbaron, "kiel longe ni atendos en N.", vi
ja ne proponos al li antaŭe ellerni la gramatikon de la lingvo! Sed
en la lingvo internacia vi povas esti tuj komprenita de membro de ĉia
nacio, se li ne sole ne posedas tiun ĉi lingvon, sed eĉ neniam aŭdis
pri ĝi. Ĉiun libron, verkitan en la lingvo internacia, libere povas,
kun vortaro en la mano, legi ĉiu, sen ia antaŭprepariĝo kaj eĉ sen
bezono antaŭe tralegi ian antaŭparolon, klarigantan la uzadon de la
vortaro; kaj homo klera, kiel oni vidos malsupre, eĉ la vortaron devas
uzi tre malmulte.

   Se vi deziras skribi, ekzemple, al iu hispano Madridon, sed nek vi
scias lian lingvon, nek li vian, kaj vi dubas, ĉu li scias la lingvon
internacian aŭ ĉu li eĉ aŭdis pri ĝi,--vi povas tamen kuraĝe
skribi al li, kun la plena certeco, ke li vin komprenos! Ĉar, dank'
al la dismembra konstruo de la lingvo internacia, la tuta vortaro,
kiu estas necesa por la ordinara vivo, okupas, kiel oni vidas el la
almetita ekzemplero, ne pli ol malgrandan folieton, eniras oportune
en la plej malgrandan koverton kaj povas esti ricevita por kelke da
centimoj en kia ajn lingvo,--tial vi bezonas nur skribi leteron en
la lingvo internacia, enmeti en la leteron hispanan ekzempleron de la
vortareto,--kaj la adresito vin jam komprenos, ĉar tiu ĉi vortareto
ne sole prezentas oportunan plenan ŝlosilon por la letero, sed ĝi
mem jam klarigas sian difinon kaj manieron de uzado. Dank' al la plej
vasta reciproka kunigebleco de la vortoj, oni povas per helpo de tiu
ĉi malgranda vortaro esprimi ĉion, kio estas necesa en la ordinara
vivo; sed, kompreneble, vortoj renkontataj malofte, vortoj teĥnikaj
(kaj ankaŭ vortoj "fremdaj", supozeble konataj al ĉiuj, ekzemple
"tabako", "teatro", "fabriko" k. t. p.) en ĝi ne estas troveblaj;
tial se vi bezonas nepre uzi tiajn vortojn kaj anstataŭigi ilin per
aliaj vortoj aŭ tutaj esprimoj estas neeble, tiam vi devos jam uzi
vortaron _plenan_, kiun vi tamen ne bezonas transsendi al la adresato :
vi povas nur apud la diritaj vortoj skribi en krampoj ilian tradukon en
la lingvon de la adresato.

   b). Sekve, dank' al la supre montrita konstruo de la lingvo, mi povas
kompreniĝadi per ĝi kun kiu mi volas. La sola maloportuneco (ĝis la
komuna enkonduko de la lingvo) estos nur tio, ke mi bezonos ĉiufoje
atendi, ĝis mia interparolanto analizos miajn pensojn. Por forigi
kiom eble ankaŭ tiun ĉi maloportunecon (almenaŭ ĉe komunikiĝado
kun homoj kleraj), mi agis en la sekvanta maniero : la vortaron mi
kreis ne arbitre, sed kiom eble el vortoj konataj al la tuta klera
mondo. Tiel ekzemple la vortojn, kiuj estas egale uzataj en ĉiuj
civilizitaj lingvoj (la tiel nomatajn "fremdajn" kaj "teĥnikajn"),
mi lasis tute sen ia ŝanĝo; el la vortoj, kiuj en malsamaj lingvoj
sonas malegale, mi prenis aŭ tiujn, kiuj estas komunaj al du tri plej
ĉefaj Eŭropaj lingvoj, aŭ tiujn, kiuj apartenas nur al unu lingvo,
sed estas popularaj ankaŭ ĉe la aliaj popoloj; en tiuj okazoj, kiam
la donita vorto en ĉiu lingvo sonas alie, mi penis trovi vorton,
kiu havus eble nur signifon proksimuman aŭ uzon pli maloftan, sed
estus konata al la plej ĉefaj nacioj (ekzemple la vorto "proksima" en
ĉiu lingvo sonas alie; sed se ni prenos la latinan "plej proksima"
(_proximus_), tiam ni vidos, ke ĝi, en diversaj ŝanĝoj, estas uzata
en ĉiuj plej ĉefaj lingvoj; sekve se mi la vorton "proksima" nomos
_proksim_, mi estos pli aŭ malpli komprenata de ĉiu klera homo); en
la ceteraj okazoj mi prenadis ordinare el la lingvo latina, kiel lingvo
duone-internacia. (Mi flankiĝadis de tiuj ĉi reguloj nur tie, kie tion
ĉi postulis apartaj cirkonstancoj, kiel ekzemple la evito de homonimoj,
la simpleco de la ortografio k. t. p.). Tiamaniere ĉe korespondado kun
meze-klera Eŭropano, kiu tute ne lernis la lingvon internacian, mi
povas esti certa, ke li ne sole min komprenos, sed eĉ sen bezono tro
multe serĉadi en la vortaro, kiun li uzos nur ĉe vortoj dubaj.

---

                      PLENA GRAMATIKO DE ESPERANTO

                              A. Alfabeto.

   Aa, Bb, Cc, Ĉĉ, Dd, Ee, Ff, Gg, Ĝĝ, Hh, Ĥĥ, Ii, Jj, Ĵĵ, Kk,
   Ll, Mm, Nn, Oo, Pp, Rr, Ss, Ŝŝ, Tt, Uu, Ŭŭ, Vv, Zz.

   Rimarko. Presejoj, kiuj ne posedas la literojn ĉ, ĝ, ĥ, ĵ, ŝ,
ŭ, povas anstataŭ ili uzi ch, gh, hh, jh, sh, u.

                              B. Reguloj.

   1) _Artikolo_ nedifinita ne ekzistas; ekzistas nur artikolo difinita
(la), egala por ĉiuj seksoj, kazoj kaj nombroj.
   Rimarko. La uzado de la artikolo estas tia sama, kiel en la aliaj
lingvoj. La personoj, por kiuj la uzado de la artikolo prezentas
malfacilaĵon, povas en la unua tempo tute ĝin ne uzi.

   2) La substantivoj havas la finiĝon "o". Por la formado de la
multenombro oni aldonas la finiĝon "j". Kazoj ekzistas nur du :
nominativo kaj akuzativo; la lasta estas ricevata el la nominativo per
la aldono de la finiĝo "n". La ceteraj kazoj estas esprimataj per helpo
de prepozicioj (la genitivo per "de", la dativo per "al", la ablativo
per "per" aŭ aliaj prepozicioj laŭ la senco).

   3) La adjektivo finiĝas per "a". Kazoj kaj nombroj kiel ĉe la
substantivo. La komparativo estas farata per la vorto "pli", la
superlativo per "plej"; ĉe la komparativo oni uzas la prepozicion "ol".

   4) La numeraloj fundamentaj (ne estas deklinaciataj) estas : unu,
du, tri, kvar, kvin, ses, sep, ok, naŭ, dek, cent, mil. La dekoj
kaj centoj estas formataj per simpla kunigo de la numeraloj. Por la
signado de numeraloj ordaj oni aldonas la finiĝon de la adjektivo; por
la multoblaj--la sufikson "obl", por la nombronaj--"on", por la
kolektaj--"op", por la disdividaj--la vorton "po". Krom tio povas
esti uzataj numeraloj substantivaj kaj adverbaj.

   5) Pronomoj personaj : mi, vi, li, ŝi, ĝi (pri objekto aŭ besto),
si, ni, vi, ili, oni; la pronomoj posedaj estas formataj per la aldono
de la finiĝo adjektiva. La deklinacio estas kiel ĉe la substantivoj.

   6) La verbo ne estas ŝanĝata laŭ personoj nek nombroj. Formoj
de la verbo : la tempo estanta akceptas la finiĝon "-as"; la tempo
estinta "-is"; la tempo estonta "-os"; la modo kondiĉa "-us"; la modo
ordona "-u"; la modo sendifina "-i". Participoj (kun senco adjektiva aŭ
adverba) : aktiva estanta "-ant"; aktiva estinta "-int"; aktiva estonta
"-ont"; pasiva estanta "-at"; pasiva estinta "-it"; pasiva estonta
"-ot". Ĉiuj formoj de la pasivo estas formataj per helpo de responda
formo de la verbo "esti" kaj participo pasiva de la bezonata verbo; la
prepozicio ĉe la pasivo estas "de".

   7) La adverboj finiĝas per "e"; gradoj de komparado kiel ĉe la
adjektivoj.

   8) Ĉiuj prepozicioj postulas la nominativon.

   9) Ĉiu vorto estas legata, kiel ĝi estas skribita.

   10) La akcento estas ĉiam sur la antaŭlasta silabo.

   11) Vortoj kunmetitaj estas formataj per simpla kunigo de la vortoj
(la ĉefa vorto staras en la fino); la gramatikaj finiĝoj estas
rigardataj ankaŭ kiel memstaraj vortoj.

   12) Ĉe alia nea vorto la vorto ne estas forlasata.

   13) Por montri direkton, la vortoj ricevas la finiĝon de la
akuzativo.

   14) Ĉiu prepozicio havas difinitan kaj konstantan signifon; sed se
ni devas uzi ian prepozicion kaj la rekta senco ne montras al ni, kian
nome prepozicion ni devas preni, tiam ni uzas la prepozicion "je", kiu
memstaran signifon ne havas. Anstataŭ la prepozicio "je" oni povas
ankaŭ uzi la akuzativon sen prepozicio.

   15) La tiel nomataj vortoj "fremdaj", t. e. tiuj, kiujn la plimulto
de la lingvoj prenis el unu fonto, estas uzataj en la lingvo Esperanto
sen ŝanĝo, ricevante nur la ortografion de tiu ĉi lingvo; sed ĉe
diversaj vortoj de unu radiko estas pli bone uzi senŝanĝe nur la
vorton fundamentan kaj la ceterajn formi el tiu ĉi lasta laŭ la
reguloj de la lingvo Esperanto.

   16) La fina vokalo de la substantivo kaj de la artikolo povas esti
forlasata kaj anstataŭigata de apostrofo.

---

                     AL LA HISTORIO DE LA PROVOJ DE
                 LINGVOJ TUTMONDAJ DE LEIBNITZ ĜIS LA
                               NUNA TEMPO

     Publika parolado, havita en la Nurnberga klubo de instruistoj
   la 11 de Novembro 1884 do L. EINSTEIN. (El la "Bayerische Lehrer-
                     Zeitung" No. 11 kaj 12 1885.)

   Jam de 200 jaroj kun rilate malgrandaj interrompoj estis farataj
provoj krei lingvon internacian, kaj la deziro de komuna lingvo por
ĉiuj homoj estis esprimita eĉ jam antaŭ pli ol 2000 jaroj de la
profeto Zefaniah. Tiu ĉi deziro havas ankaŭ tre gravan fundamenton;
ĉar de ĉiam la babilona konfuzo de lingvoj estis granda malhelpo
al la spirita komunikiĝo inter la nacioj. En nia tempo, kiam la
interkomunikiĝo de la popoloj per la telegrafoj, vaporŝipoj kaj
fervojoj grandiĝis en maniero neniam supozita, ankaŭ la ellernado de
la lingvoj de ĉiuj tiuj ĉi popoloj fariĝis bezono de la bone edukitaj
kaj precipe de la komercistoj; sed tiu ĉi lernado estas tiel malfacila
kaj tempon deprenanta, ke ĝi pleje devas esti farata kun perdo por la
aliaj regionoj de scienco, kaj tial la postulado de unu lingvo komuna,
akceptita de ĉiuj edukitaj homoj, anstataŭanta ĉiujn aliajn fremdajn
lingvojn, montras sin des pli pravigita. Oni povus tial atendi, ke tia
elpenso estos de la homaro akceptita kun la plej granda plezuro! Sed tiu
ĉi ideo entute en la publiko ne estas tiel hejme, kiel ĝi devus esti,
kontraŭe, ni renkontas, eĉ en sferoj, kie ni devus ĝin atendi la plej
malmulte, antaŭ ĉio la antaŭjuĝon, ke enkonduki unu lingvon por
ĉiuj homoj estas simple afero ne ebla. Tamen la argumentoj, per kiuj
oni kontraŭ tio ĉi batalas, estas aluzeblaj nur por lingvoj naturaj
kaj neniel por lingvo arta, kiun oni devas rigardi nur kiel arte laŭ
la modeloj de la lingvoj naturaj kreitan "elekton de la plej bona".
Cetere mi trovis, ke vera kompreno de tiu ĉi objekto nur tiam povas
esti atingita kun utilo, kiam ni antaŭe okupos nin iom je la preparaj
laboroj, kiuj antaŭiris al la nuna sistemo de lingvo tutmonda.

   Tie ĉi ne estas al mi eble doni detalan priskribon de tiuj ĉi
ĉirkaŭ 60 provoj; estas sufiĉe, se ni nur enkomune vidos, kio ĉio
estis farita en tiu ĉi rilato, kaj kiajn rimedojn oni ĉiufoje volis
uzi, por ĉiujn homojn lingve unuigi. Dume el ĉiuj tiuj ĉi penoj
montriĝas la instruo, kiu ankaŭ en aliaj aferoj pruviĝas, ke la
grandajn verojn oni atingas ne per tre malgranda kosto, sed ke al tio,
kion oni fine konfesas kiel "mirinde simpla", oni proksimiĝis ĉiam per
malrapidaj kaj malfacilaj flankaj vojoj nur iom post iom kaj paŝo post
paŝo.

   Oni vidas ordinare en Leibnitz la patron de la "ideo de lingvo
tutmonda"; tiu ĉi publikigis sian ideon pri la "Pazigrafio aŭ la arto
fari sin komprenebla per komunaj skribaj signoj al ĉiuj nacioj de
la tero, en kiaj ajn malegalaj lingvoj ili parolas, se ili nur konas
tiujn ĉi komunajn signojn" la unuan fojon en la jaro 1666 en latina
disertacio (Dissertatio de arte combinatoria, Lipsiae 1666). Tiu ĉi
ideo ankaŭ okupis la grandan pensanton ĝis la fino de lia vivo,
kvankam li en tio ĉi venis al nenio, krom senfruktaj iniciatoj. Tamen
oni povas jam la hieroglifojn rigardi kiel specon de pazigrafio, kiel
ankaŭ la ĥinajn signojn de skribado, kiujn uzas pli ol triono de la
tuta homaro, malgraŭ iliaj preskaŭ nevenkeblaj malfacilaĵoj. Ĉar tiu
ĉi idea skribado, konsistanta el ĉirkaŭ 40 000 signoj, en kiu per unu
komuna simbola signo estas esprimata tiu sama penso aŭ komprenaĵo,
kiu, estante elparolata, en ĉiu lingvo sonus alie, povas tial esti
legata en ĉiu lingvo, kaj la Ĥino tial ankaŭ legas siajn skribajn
signojn ĉiam en sia dialekto, kaj la aliaj popoloj de Azio legas tiujn
samajn signojn en ilia lingvo. Tiuj ĉi popoloj reciproke sin tiel ne
komprenas per sia lingvo, sed komprenas sin per sia skribado, oni povus
diri, per la Azia pazigrafio. [Piednoto: V. D-ro Albert Wild : "Ueber
Geschichte der Pasigraphie und ihre Fortschritte in der Neuzeit".
Muenchen 1861. (Aparta represo el la "Chronik der Gegenwart".)]

   Tiaj kredeble estis la konsideroj, kiuj jam en la jaro 1668 igis la
episkopon John Wilkins eldoni sian grandiozan pazigrafian provon, kiun
prezentas al ni en bonega maniero Max Mueller en la 2a volumo de siaj
"Lekcioj pri la scienco de la lingvo", el kiuj ni vidas, ke tie la ideoj
kun siaj signoj estis orditaj laŭ specoj kaj dividitaj en klasojn, tiel
ke de la komuna oni venadis al la aparta kaj de tie ĉi per ĉiam pli
precizaj specialigadoj oni venadis fine al la plej speciala, kion oni
volis esprimi en tia maniero. [Piednoto: John Wilkins, An Essay towards
a real character and philosophical language, 1898.]

   Sed jam Leibnitz esprimas sin malfavore pri ĝi pro la multego da
signoj kaj pro la malfacileco de ilia uzado por la intencita celo, kaj
Max Mueller mem montras al ni, kiel Wilkins fine, kvazaŭ kondukita de
natura instinkto, venis al la vera, nome al "lingvo vorta", kaj tiun ĉi
vojon oni devus nur iri plu, por ŝpari al la homaro ducentjaran vanan
penadon kun fantomo pazigrafia.

   Sed kiel eĉ tia granda pensanto, kiel Leibnitz, sin movadis ankoraŭ
en mallumaj antaŭsentadoj, oni vidas el tio, ke li ankoraŭ eĉ ne
povis klare sin esprimi pri ia ideo de lingvo tutmonda; ĉar li diris
pri la laboroj de Wilkins kaj de Dalgarno, ke la ĉefa afero, kiu
tie ĉi estas bezona, la eltrovo de komunaj signoj por ĉiu objekto
kaj ĉiu ideo, al ili ankoraŭ ne prosperis. Tiaj signoj laŭ lia
opinio devis esti similaj je la signoj de la algebro, kaj ŝajnis al li
necese, se oni volis tute atingi la celon, elpensi ion en la maniero
de alfabeto de la homaj pensoj, el kio cetere Immanuel Niethammer
(1808) volas tiri la konkludon, ke Leibnitz per tio ĉi jam pensis
"fonetikan lingvon vortan". [Piednoto: D. S. Chofrin, amusements liter.
vol. I p. 28.--En aparta traktato : "Geschichte und Empfehlung einer
allgemeinen Schriftzeichensprache" (v. Leibnitz Werke nach Raspe, vol
II p. 615-653). Leibnitz eĉ klare komprenigas, ke por ĉiuj ideoj oni
devas akcepti karakterajn nombrojn k.c.]

   Jam antaŭ Wilkins D-ro Joh. Joach. Becher (1661) proponis numeri
la vortojn de tuta vortaro kaj tiujn ĉi nombrojn uzi kiel komunan
lingvon de skribado. Sed sendube estas pruvite, ke nur de la tempo de
Leibnitz la ideo krei pazigrafion ricevis dece radikojn kaj okupis parte
apartajn instruitulojn, parte instruitajn akademiojn kaj registarojn.
En Germanujo, Francujo, Anglujo, Hispanujo, Hungarujo, Rusujo, Danujo
k. c. estis faritaj multaj provoj kaj proponoj por la atingo de tiu
ĉi celo, kaj ankoraŭ en la jaro 1811 la akademio de sciencoj en
Kopenhago difinis premion por la plej bona prezento de facila kaj
praktike efektivigebla pazigrafio.

   Sed tiel same kiel Wilkins kaj Dalgarno, ne venis al la celo ankaŭ
Anastasius Kirchner (1665), Peter Porele (1667) aŭ Joh. Upperdorf
(1679-80), ankaŭ Andreas Mueller (1681), kiu havis la intencon krei
universalan lingvon, fonditan sur la ĥina lingvo kaj ĝiaj signoj de
skribado, kaj ne pli bone prosperis al Joh. Caramuel von Lobkowitz
(1687), kiel ankaŭ al lia antaŭiranto la jezuito Besuier (1684), aŭ
al lia postiranto David Solbrig (1725). En la jaro 1772 la hungaro
Kalmar de Taboltzafo en sia verko reduktis la tutan sumon de la homaj
ideoj al ĉirkaŭ 500 fundamentaj kaj komunaj, ĉe kio li uzis skribajn
signojn de ĉiuj popoloj, sed precipe malabarajn. Tiu ĉi universala
signa skribado, kiu sekve prave portis la nomon "pazigrafio", estis
tamen tiel malfacila, ke nur la senlaca Boyle povis ĝin tute ekposedi.

   Post tiu ĉi verko sekvis ankoraŭ multaj, kiel ekzemple de
Chr. G. Berger "Plan zu einer allgemeinen Rede--und Schriftsprache
fuer alle Nationen" (Berlin 1779) kaj Delormel (1795), la pazigrafio de
Vater (Wien 1795), la pazigrafio de M. de Maimieŭ (Paris 1797), kiu
ankaŭ estas fondita sur la numerado de la vortoj, kiel ankaŭ en tiu
sama tempo M. Budet kaj M. Chambry.

   Ĉiuj tiuj ĉi havis nenian sukceson, ĝis en la jaro 1796 la glora
instruisto de surdamutaj, Sicard, kun granda pompo antaŭanoncis
oportunan pazigrafion, kiu, atendita kun granda senpacienco, estis
eldonita en la oficejo de pazigrafio en Parizo en la lingvoj germana
kaj franca du jarojn post ĝia antaŭanonco. Kvankam li certigis, ke li
bezonas nur 12 signojn, nomitajn "gamoj", li tamen uzis da ili multe
pli multe, por ordigi multajn vortojn, helpajn verbojn kaj ideojn,
kiujn li dividis en 3 ĉefajn apartaĵojn kaj poste ankoraŭ en klasojn
kaj subklasojn, kaj al kiuj estis ankoraŭ bezonaj diversaj linioj kaj
punktoj. La vortaro servas al ĉiu en lia propra lingvo, sed estas en
sia konstruo tre vasta, kaj kiel ajn genia la sistemo estas--ĉar
nenia havis tian difinitecon--, ankaŭ tie ĉi la ellernado kostis
multan kaj grandan laboradon.

   Post tio ĉi la bone konata en sferoj pedagogaj lingvisto Wolke,
profesoro de la universitato en S. Peterburgo, publikigis en la jaro
1797 en Dessaŭ sian propran elpenson de interkomunikiĝa skriba lingvo,
kiu konsistis en tio, ke ĉiu lingvo postulis apartan leksikonon, kiu
devis enhavi ĉiun vorton kun ĝiaj formoj deklinaciaj kaj konjugaciaj;
la vortoj sur ĉiu paĝo estis numeritaj per 1, 2, 3 k.c. kaj al ĉiuj
sur la flanko estis aldonitaj la nombroj de la paĝoj kaj numeroj, sub
kiuj tiu sama vorto estas trovebla en ĉiuj aliaj vortaroj. Oni tiel en
kiu ajn dezirita lingvo devis ion nur anstataŭ per literoj skribi per
nombroj de paĝoj kaj numeroj de la vortoj, tiam ĉiu, kiu volis legi
la skribitan en alia lingvo, devis serĉi la enhavon en la vortaroj de
tiu aŭ alia lingvo. Sed se ni konsideros, kiel mallerte, malfacile
kaj multekoste tio ĉi devis esti, ni ne devas miri, ke tia sistemo
ne povis trovi amikojn. Ĉar se oni volus pretigi vortarojn de nur
ĉirkaŭ 16 lingvoj, tiam, alkalkulante la nombron kaj la komon necesan
apud ĉiu el ili, estus necesa loko de 135 literoj tipografiaj. Kaj tiu
ĉi laboro, plendas Wolke, pli multe lin okupis, ol kiom li volus pro
siaj aliaj laboroj. Al tio ĉi li eĉ ne pensis pri la sintakso de la
lingvoj. El la ceteraj pazigrafiaj sistemoj, kiuj aperis ĉirkaŭ la
fino de la 18 centjaro, de Fry en London, de G. E. Busch en la "Jahrbuch
des Fortschrittes der Wissenschaften", kiel ankaŭ de Grotenfeld en
Goettingen, la verko "Pasigraphie und Antipasigraphie" de J. S. Vater
(Weissenfels kaj Leipzig 1799) estas la sola, kiu havas indon; ĉar
la aŭtoro jam esprimas en ĝi la opinion, ke la pazigrafio estas
rimedo por la interkomunikiĝo kaj komerco en malproksimaj landoj, kies
lingvojn ni ne komprenas, kaj ke tio ĉi estas la plej bona parto,
kiun la pazigrafio povas atingi. [Piednoto: C. H. Wolke, Erklaerung,
wie die wechselseitige Gedankenmittheilung allen kultivirten Voelkern
des Erdkreises oder die Pasigraphie moeglich und ausueblich sei, ohne
Erlernug irgend einer neuen, besonderen oder einer allgemeinen Wort--
oder Zeichensprache. Dessau 1797.]

   En la komenco de la 19 centjaro ni trovas antaŭ ĉio Naether'on en
Goerlitz, kiu en la jaro 1805 publikigis verkon, en kiu li faras la
proponon uzi karakteran skribadon, kiu estus figura kaj prenita el la
naturo. Sed ĉar ne facile estas ellerni senfinan nombron da figuraj
signoj, tial tiu ĉi simbola skribado, tute malegala je la ĝistiamaj
sistemoj, estas tre maloportuna kaj malfacile uzebla. Prave sin levas
kontraŭ tiu ĉi, kiel ankaŭ kontraŭ ĉiuj aliaj ĝistiamaj sistemoj,
en bonege skribita kritika polemiko, la tiama reĝa Bavara centra
konsilano de instruado ĉe la sekreta ministraĵo de internaĵoj en
Munĥeno, Friedr. Immanuel Niethammer [Piednoto: F. J. Niethammer :
Ueber Pasigraphik und Ideographik, Nuernberg, bei Karl Felssonecker,
1808.], kiu tute vere venas al la konkludo, ke sur vojo simbola, ĉu
ĝi estos signoj hieroglifaj aŭ nombraj aŭ signoj de sonoj (literoj),
uzataj kiel signoj de pensoj, oni neniam povos veni al la celo. Sed
tute ne intencante forĵeti la penson de norma lingvo, li fine venas
al la prudenta opinio, ke nur imitita al la lingvoj naturaj "fonetika
vorta lingvo" povas solvi la problemon de lingvo tutmonda; ankaŭ pli :
tiu ĉi natura iro de ideoj alkondukas lin eĉ al la penso, ke devas
esti eble elpensi skribadon, kiu permesus, "pensadi sur la papero",
t. e. skribadi kun la rapideco de la pensado,--sekve "tempoŝparantan
ideoskribadon aŭ pensodesegnadon", kiun li nomis "Ideografiko". Kiel
oni tamen vidas el la pluaj partoj de lia traktato, tiu ĉi ideografiko
devus kvankam elveni el la ideofoniko kaj per tio ĉi tuj fariĝi
ideolaliko, tamen ankaŭ lia idealo ŝajnas iri pli malproksimen, ol
nia nuna stenografio kaj la Volapuek de Schleyer; sed estas sendube,
ke per sia skribado li pensas nian alfabetan skribadon de sonoj, kiel
per sia lingvo li pensas lingvon vortan, similan je tiu, por kiu ni
batalas. [Piednoto: J. Zach. Naether, Versuch einer ganz neuen Erfindung
von Pasigraphie oder die Kunst zu schreiben und zu drucken, dass es von
allen Nationen der ganzen Welt in allen Sprachen eben so leicht gelesen
werden kann als die Zahlencharaktere 1, 2, 3; in Form einer Sprachlehre
oder Grammatik nebst 20 pasigraphischen Uebungen. Goerlitz 1805.]

   Ĉiuj tiuj ĉi kaj aliaj provoj rilate la praktikan utilon alkondukis
tiel same malmulte al ia rezultato, kiel la jam dirita voko de la
Kopenhaga akademio, kaj de tiu tempo (1811) ĝis la nuna (esceptinte :
"Le polyglotte improvise ou l'art d'ecrire les langues sans les
apprendre" de A. Renzi en Parizo 1840 kaj la pazigrafio de Sunderwall
en Svedujo kaj la "New universal cipher language" 1874 de unu ne nomita
aŭtoro en Londono) ni havas nenion pli por noti. Por tio la plej novaj
pazigrafiistoj, pri kiuj ni nun parolos, nome : barono de Gablenz, Moses
Paic, Don Sinibaldo de Mas kaj Anton Bachmaier, kiel ankaŭ Albert
Walter--staras pli alte, ol iliaj antaŭirantoj, aŭ en rilato de la
konstruo, aŭ en rilato de facileco de la metodo.

   La konstruo de la "Gablenzographia kaj Gablenzolalia" de barono
de Gablenz estas grandioza. Antaŭ ĉio li penis per aparta alfabeto
laŭ 33 diversaj lingvoj en tiom same da ŝlosiloj solvi la problemon
por la mondo lingvista skribadi tiel, kiel oni parolas. Li verkis
gramatikon kaj vortaron, kiu pleje konsistas el vortoj unusilabaj.
Sed kiel ajn bonega lia laboro estus, tre granda estas la malfacileco
ellerni la 33 kaprompantajn ŝlosilojn. Al tio ĉi li tamen ne turnis
atenton, ke la popoloj orient-Aziaj ne tre facile povas elparoladi la
eŭropajn konsonantojn, nome, la "r", kiun li precipe multe uzas en
siaj nomoj de nombroj (ra 1, re 2, ri 3, ro 4, ru 5). Kvankam la provoj
de la pazigrafio de Gablenz por la praktika vivo ne taŭgas, li tamen
montris, ke li bone konas la spiriton de la lingva scienco. En la jaro
1863 samtempe kun la proponoj de Grimm en Konstantinopolo aperis la
verko de Don Sinibaldo de Mas, pri kiu ankaŭ estas iom parolite en la
jam diritaj lekcioj de Max Mueller; ĝi aperis samtempe en Londono,
Parizo kaj Lejpcigo kaj meritas atenton pro sia sistemo. Sed jam la
difino, kiun li donas al ni pri ideografio : "L'ideographie est l'art
d'ecrire avec des signes qui representent des idees et non avec des
mots (sons) d'une langue quelconque" ankoraŭ unu fojon montras, ke
oni ĉiam ankoraŭ sin movadis sur la malvera vojo, kiu ĝis nun ne
kondukis al la celo kaj ankaŭ neniam al ĝi kondukos. Elirante el la
penso, ke la signoj de nombroj en la aritmetiko kaj algebro por tiuj
popoloj, kiuj ilin uzas, estas nenio alia, ol signoj ideografiaj, li
penas elmontri, ke 500 milionoj da homoj, la Japanoj, Koĥinĥinanoj,
Tonkinanoj sin komprenas reciproke nur per unu sama skribado kaj uzas
ĝin ĉiutage. Kaj kio ĝi estas alia, ol signoj ideografiaj? Ĉu oni
tiel povos ankoraŭ dubi la eblecon de tiu ĉi sistemo? Ĉu ni estus
nekapablaj fari tion, kion faras la Azianoj, kiam ni ja kredas, ke ni
staras multe pli alte, ol ili?--La eblecon de la uzado ankaŭ ni ne
dubas, sed ni ankaŭ ne dubas la malfacilecon de la enkondukado. La
Ĥinoj laboru multajn jarojn super la lernado de sia skriba lingvo kun
ĝiaj 40000 diversaj signoj--ni okcidentuloj jam de antaŭe havas nian
hereditan de la feniko-hebreoj fonetikan skribadon alfabetan, kiu donas
al ni la eblon el 23 literoj formi multajn milionojn da sonoj, kiuj,
estas vere, ne povas esti nomataj vortoj, se kun ili ne estas ligataj
difinitaj ideoj (komprenaĵoj). Sed el tio ĉi almenaŭ sekvas, ke ni
povas krei al ni neniajn pli riĉajn kaj pli praktikajn reprezentantojn
por la grandioza diverseco de niaj ideoj, ol la vortojn de lingvo, kiuj
ĉiuj estas kunmetitaj nur el malmultaj sonoj fundamentaj. Kaj ni devus
nun ree nin turni al la senmovaj egiptaj aŭ ĥinaj signoj figuraj,
kiuj estas fonditaj ankoraŭ sur la primitiva senta pririgardado kaj
nur kun grandaj malfacilaĵoj permesas la prezentadon de abstraktaĵo!
--Don Sinibaldo de Mas prenas por ĉiu "ideo" unu signon, pruntitan el
la muzika nota sistemo, nur kun la diferenco, ke li donas ne efektivajn
notojn en ĉiuj iliaj nuancoj. La signon fundamentan formas noto
kvarono, kaj laŭ tio, ĉu ĝi staras sur tiu aŭ alia linio, ĝi
ŝanĝas sian signifon kiel substantivo, verbo, adjektivo k. c., kaj en
simila maniero estas esprimataj ĉiuj formoj de la gramatiko. Kiel ajn
facila tiu ĉi sistemo ŝajnas je la unua rigardo, tamen tre baldaŭ
montrigas, ke la signoj por universala uzado estas tro komplikitaj.

   Unu jaron poste Moses Paic, Serbo el Zemlin, publikigis pazilalion
kaj pazigrafion. (Pli detale v. en la verko de D-ro Wild.) Li uzis
sole ciferojn, por esprimi ĉiujn vortojn laŭ iliaj elementaj ideoj,
tiel ke difinita vorto aperas ĉiam esprimata per difinita cifero.
Tiel li uzas la nombrajn signojn de 1 ĝis 999 por ĉiuj gramatikaj
fleksioj; la nombroj komencante de 1000 estas la pazigrafiaj signoj de
ideoj. La apudaj komprenaĵoj de komuna ideo, la vortaj aliformaĵoj
kaj devenaĵoj estas formataj per aldonado de pluaj nombroj al la
nombroj de la ideoj per signoj de aldonado aŭ deprenado. Tiel ekzemple
3243 signifas la komunan ideon de aĉetado, kaj tiam 3243 + 10 =
aĉetanto, 3243 + 13 = la aĉetanto, 3243 + 101 = la aĉetantoj k. c.
El sia pazigrafio M. Paic faras pazilalion per tio, ke li por la
apartaj nombroj metas literojn kaj por "+" = "m", por "--" = "n";
ekzemple : 3243 + 10 = aĉetanto = "fegimanos", 3243 + 20 = aĉetantino
= "fegimenos" , 3243 + 40 = aĉeto = "fegimonos" k. c. k. c.

   Oni tiel vidas, ke ankaŭ Paic fine en simila maniero kiel Wilkins
venus al la ĝusta, nome al skribado kaj lingvo sona, kvankam Wilkins
tuj en la komenco laboris kun literoj, dum Paic kun ciferoj. Li ankaŭ
pensis, ke por la ordinaroj aferoj de la vivo estas sufiĉa la ellernado
de 1000 signoj de ideoj, kiuj kun la plej granda facileco per helpo
de la devenigitaj apudaj ideoj povas esti alkondukitaj al 10000.
Sed jam D-ro Wild rimarkis, ke tiu ĉi sistemo postulas tro grandan
pripensadon, por povi esti enkondukita en la ordinaran interkomunikiĝon
kun malproksimaj popoloj. Li opiniis ankaŭ, ke se la pazigrafio estus
enkondukebla ĉe la Aziaj popoloj, oni devus preni por fundamento ne
la ellaboritajn lingvojn Eŭropajn, sed ni devus por tio ĉi krei
pazigrafion multe pli facilan, ol eĉ la ĥina; kaj, apogante sin sur
tiun ĉi principon, la lasta partiano de la ideo pazigrafia, Anton
Bachmaier en Munĥeno, ĉefo de unu tiea granda komerca firmo, jam en la
jaro 1852 konstruis novan sistemon de pazigrafio, kiu en komparo kun la
antaŭe nomitaj distingas sin per ekstrema simpleco.

   Bachmaier ankaŭ fondis sian sistemon sur la signoj de la nombroj,
ĉar ĉiuj komercaj popoloj posedas la sistemon de la 10 signoj de
nombroj, kvankam iliaj formoj eĉ estas malegalaj. Ankaŭ tiuj ĉi
signoj povas esti skribataj laŭ ĉiuj direktoj, ne sole horizontale de
maldekstre al dekstre, kiel ĉe la Eŭropanoj, sed ankaŭ de dekstre
al maldekstre, kiel ĉe la Mahometanoj, aŭ de supre al malsupre, kiel
ĉe la Orientazianoj, kaj al tio ĉi ili estas facile prezenteblaj per
skribado, presado kaj telegrafo. Bachmaier esprimas ĉiun komprenaĵon
per nombro, ne uzas difinitan artikolon, sed por la artikolo nedifinita
la nombron 1, kaj signas la multenombron per substrekado de la nombro
de la ideo. La substantivoj estas sen sekso kaj deklinacio. La gradoj
de komparo estas distingataj per unu aŭ du punktoj metitaj super la
nombro de la ideo, la nombronomoj fundamentaj per supre metitaj, la
nombronomoj ordaj per malsupre metitaj punktoj. La verbo estas uzata nur
en la modo nedifinita (infinitivo), la estonta tempo estas esprimata
per superstrekado, la tempo pasinta per trastrekado de la nombro de
la ideo k. c. La plej konataj nomoj propraj kaj geografiaj ricevis
en la vortaroj apartajn nombrojn. Bachmaier lasis jam en 18 lingvoj
prepari provajn ekzemplerojn de tiaj vortaroj, super kiuj laboris la
konata lingvisto profesoro Ignatz Gaugengigl kaj la privata instruitulo
Wilh. Stephanus. Al tio ĉi formiĝis en Munĥeno centra societo por
pazigrafio, al kiu apartenis unuaklasaj instruituloj, kiel la germana
Mezzofanti, Pf. Richter, kiu paroladis en 34 lingvoj, Pf. Lauth, la
glora egiptologo, D-ro Wild, Ja bonega naciekonomiisto kaj statistikisto
kaj multaj aliaj, kiel ankaŭ la barono von Gablenz en Dresdeno, Don
Sinibaldo de Mas kaj Paic estis honoraj membroj de ĝi.

   Malgraŭ ke la sistemo de Bachmaier estis ekstreme simpla, uzante nur
9 komunajn kaj 6 apartajn signojn, kaj eĉ jam turnis sur sin la okulojn
de la registaroj, tiel ke jam estis intencita universala kongreso,
kiu devis havi lokon en Parizo, tamen la entrepreno ree perdiĝis sen
rezultato. Kaj kial?--Se ĝin ankaŭ sonoraj kaŭzoj, la elsekiĝo
de materialaj fontoj, antaŭ ĉio pereigis, tamen la veran kaŭzon
oni devas serĉi pli profunde, ĝi kuŝas en la sistemo mem. Ĝi nome
estis konstruita sur sablo, kiel la sistomoj de ĉiuj antaŭirantoj de
200 jaroj, ĉar la plej simplan kaj plej facilan oni la plej malfacile
trovas.

   Tamen oni ne devas pensi, ke sistemo en tiel alta grado simpligita,
kiel la sistemo de Bachmaier, kvankam ĝi ne portis en si la fundamenton
por lingvo tutmonda, foriris el la mondo, alportinte nenian utilon.
Bachmaier diris mem en la antaŭparolo al siaj pazigrafiaj vortaroj :
"Estas kompreneble, ke tiu ĉi skriba maniero de komunikiĝo neniam
estos egala al la bonaĵoj de lingvo; tamen por la komunikiĝo kun tiuj,
kies lingvon oni no komprenas (kiu homo komprenas ĉiujn lingvojn!) ĝi
estas ekstreme grava helpo". Efektive tiu ĉi sistemo por mallongaj
notoj komercaj, por sciigoj de gazetoj kaj precipe por telegramoj al
ĉiuj landoj de la mondo montriĝis uzebla. La "Sistemo ĉifrada kaj
telegrafada de A. Walter en Winterthur", kiu en trimembraj kunigoj
de literoj de "aaa" ĝis "zzz" kune kun kelkaj ciferoj por la plej
necesaj gramatikaj rilatoj, en maniero de sekreta skribado prezentas
ĉiujn necesajn ideojn en formo tabela, donas en ĉiu okazo por
ĉifraj telegramoj ŝparon de kostoj ĝis 40 0/0 en komparo kun
vortaj telegramoj en la lingvo germana; sed por lingvo tutmonda,
kiel por parolado tiel ankaŭ por skribado, ankaŭ al ĝi mankas la
natura fundamento, ĉar eĉ Mezzofanti ne povus teni en la kapo tiujn
ĉi kunligojn de literoj, kiuj ankaŭ tie ĉi devas servi anstataŭ
vortoj. Al tio ĉi ili estas neelparoleblaj kaj tial por la buŝa
interkompreniĝado tute ne uzeblaj. Ankaŭ la verkado de vortaroj jam
en unu lingvo estas ligita kun grandegaj laboroj kaj malfacilaĵoj, ne
parolante jam pri kelkaj kaj multaj lingvoj.

   (Tie ĉi la aŭtoro finas la historion de la diversaj provoj kaj
transiras al la priskribo de la sistemo Volapuek, de kiu li en tiu tempo
estis ankoraŭ varmega partiano, trovante ĝin la plej bona el ĉiuj
tiam faritaj provoj. Ni jam rakontis [v. No. 10 de "La Esperantisto"
1890], kiel post la apero de la sistemo "Esperanto" la aŭtoro forlasis
Volapuekon kaj transiris kun plena entuziasmo al "Esperanto", de kiu
ĝis la fino de sia vivo li restis varmega batalanto.--Ni devas
ankoraŭ aldoni, ke la nun alportita artikolo ne estas plena historio de
ĉiuj provoj de lingvo tutmonda; volante skribi nur gazetan artikolon
kaj ne dikan detalan verkon, la aŭtoro parolis nur pri parto de la
proponitaj sistemoj, kaj ankaŭ pri ĉiuj el tiuj ĉi li diris nur
kelkajn vortojn. La efektiva nombro de la diversaj projektoj, faritaj en
la lastaj 200 jaroj, estas pli ol 150).

---

                    ESENCO KAJ ESTONTECO DE LA IDEO
                          DE LINGVO INTERNACIA

 Raporte-verkita de anonima aŭtoro kaj legita (en formo iom ŝanĝita
      kaj mallongigita) de s-ro L. de BEAUFRONT en la kongreso de
 l'Association Francaise pour l'Avancement des Sciences (Parizo, 1900).

                                   I

   Ĉiuj ideoj, kiuj estas ludontaj gravan rolon en la historio de la
homaro, havas ĉiam tiun saman egalan sorton : kiam ili ekaperas, la
samtempuloj renkontas ilin ne sole kun rimarkinde obstina malkonfido,
sed eĉ kun ia neklarigebla malamikeco; la pioniroj de tiuj ĉi ideoj
devas multe batali kaj multe suferi; oni rigardas ilin kiel homojn
frenezajn, infane malsaĝajn, aŭ fine eĉ rekte kiel homojn tre
malutilajn. Dum la homoj, kiuj okupas sin je ĉia plej sencela kaj
senutila sensencaĵo, se ĝi nur estas en modo kaj konforma al la
rutinaj ideoj de la amaso, ĝuas ne sole ĉiujn bonojn de la vivo, sed
ankaŭ la honoran nomon de "instruituloj" aŭ "utilaj publikaj agantoj",
la pioniroj de novaj ideoj renkontas nenion krom mokoj kaj atakoj; la
unua renkontita tre malmulte lerninta bubo rigardas ilin de alte kaj
diras al ili, ke ili okupas sin je malsaĝaĵoj; la unua renkontita
gazeta felietonisto skribas pri ili "spritajn" artikolojn kaj notojn, ne
preninte sur sin la laboron almenaŭ iom ekscii, super kio ili propre
laboras; kaj la publiko, kiu ĉiam iras kiel anaro da ŝafoj post la
kriemuloj, ridas kaj ridegas kaj eĉ por unu minuto ne faras al si la
demandon, ĉu ekzistas eĉ guto da senco kaj logiko en ĉiuj tiuj ĉi
"spritaj" mokoj. Pri tiuj ĉi ideoj "estas modo" paroli ne alie, ol kun
ironia kaj malestima rideto, tial tiel agas ankaŭ A kaj B kaj C, kaj
ĉiu el ili timas enpensiĝi serioze eĉ unu minuton pri la mokata ideo,
ĉar li "scias antaŭe", ke "ĝi krom malsaĝaĵo enhavas ja nenion",
kaj li timas, ke oni iel alkalkulos lin mem al la nombro de "tiuj
malsaĝuloj", se li eĉ en la daŭro de unu minuto provos rilati serioze
al tiu ĉi malsaĝaĵo. La homoj miras, "kiamaniere en nia praktika
tempo povas aperi tiaj malsaĝaj fantaziuloj kaj kial oni ne metas ilin
en la domojn por frenezuloj".

   Sed pasas kelka tempo. Post longa vico da batalado kaj suferoj la
"buboj-fantaziuloj" atingis la celon. La homaro fariĝis pli riĉa per
unu nova grava akiro kaj eltiras el ĝi la plej vastan kaj diversforman
utilon. Tiam la cirkonstancoj ŝanĝiĝas. La jam fortiĝinta nova afero
ŝajnas al la homoj tiel simpla, tiel "komprenebla per si mem", ke la
homoj ne komprenas, kiamaniere oni povis tutajn miljarojn vivi sen ĝi.
Kiam la posteuloj legas la rakontojn pri tio, kiel sin tenis kontraŭ la
dirita ideo la samtempuloj de ĝia naskiĝo, ili absolute ne volas kredi
kaj pensas, ke ĉion tion ĉi elpensis la historioskribantoj pro mokado
je la foririntaj generacioj. "Ĉu efektive", ili diras, "la tuta mondo
tiam konsistis el idiotoj? Ĉu efektive ekzistis homoj, kiuj elpaŝadis
kontraŭ la pioniroj kun tiaj sensencaj kontraŭparoloj kaj la ceteraj
homoj silentadis kaj la unua renkontita kvinjara infano ne diradis al
tiuj kritikantoj : "sinjoroj, vi ja parolas teruran, sur nenio fonditan
sensencaĵon, kies rebato sin trovas ja tuj antaŭ via nazo!" ? Absolute
nekompreneble! La historiistoj certe trograndigas!"

   Legu la historion de naskiĝo de la kristaneco kaj de diversaj
grandaj ideoj en la regiono de moralo, filozofio kaj scienco; legu
la historion de la eltrovo de Ameriko, de la enkonduko de fervojoj
k. t. p. k. t. p. Ĉie tute tio sama. "Es ist eine alte Geschichte,
doch bleibt sie immer neu". La lumo aperas kiel necesa bezonataĵo al
tiu, kiu staras malproksime, sed al la proksime starantaj ĝi tranĉas
la okulojn kaj ili penas estingi ĝin. La ideo de Kolumbo, ke "devas
ekzisti okcidenta vojo Hindujon", ŝajnas al ni nun tiel simpla, tiel
natura, kaj ni simple ne volas kredi, ke povis iam ekzisti homoj,
kiuj, sciante jam, ke la tero estas globo, povis dubi, ke al ĉia
lando oni povas veni ne sole de oriento, sed ankaŭ de okcidento, kaj
ke en tiu ĉi ne esplorita okcidento povas eble troviĝi ne konataj
al ni interesaj landoj. Kiam ni legas tiujn kontraŭparolojn, kiujn
oni tiam faradis al Kolumbo, ekzemple, ke neniu okcidenten de Eŭropo
veturis, sekve ĝi estas ne ebla, ke Dio malpermesis tion ĉi fari,
ke la ŝipoj malleviĝados malsupren kaj ne povos returne leviĝadi
supren . . . k. t. p.,--ni kontraŭvole demandas nin, kiamaniere homoj
maturaĝaj povis paroli tiajn sensencaĵojn, pro kiuj en nia tempo
ruĝiĝus ĉia infano. Kaj tamen en tiu tempo ĝuste tiuj ĉi naivaj
kontraŭparoloj estis rigardataj kiel veroj, ne ebligantaj ian dubon,
kiel plej logika opinio de la tuta prudenta mondo, kaj la ideoj de
Kolumbo estis kalkulataj kiel infanaĵo, kiu estas inda nenian atenton.
Kiam oni montris al la homoj la forton de la vaporo kaj ĝian uzeblecon,
ŝajnis, ke kia prudenta homo povus ion kontraŭparoli kontraŭ ĝi?
Kaj tamen kiom da multjara batalado, suferoj kaj mokoj la elpensinto
devis elporti! kaj eĉ tiam, kiam fine prosperis jam atingi la celon,
kiam en Anglujo jam dum tutaj tri jaroj la lokomotivoj kursadis kaj
alportadis grandegan utilon, sur la kontinento de Eŭropo instruitaj
homoj kaj eĉ tutaj instruitaj korporacioj, anstataŭ simple ekrigardi
kaj konvinkiĝi, skribadis ankoraŭ profundapensajn traktatojn pri tio,
ke konstruado de lokomotivoj estas infana entrepreno, ke ĝi estas ne
ebla, ke ĝi estas malutila k. t. p. Kio tio ĉi estas? ni demandas
nin; ĉu tio ĉi estis ia ĉiuhoma epidemia idioteco? ĉu efektive
ekzistis tiaj generacioj? Jes, ekzistis tiaj generacioj, kaj ni, kiuj
nun miregas, ni en efektiveco estas ne pli bonaj ol ili, kaj niaj nepoj
estos ne pli bonaj ol ni. Ĉiuj tiuj ĉi homoj kun iliaj indignige
sensencaj kontraŭparoloj kaj atakoj estis tamen ne idiotoj, kvankam
ili nun eble ŝajnas al ni tiaj. Ilia tuta kulpo konsistis nur en tio,
ke, dank' al la natura spirita inercio de ĉiu el ni, ili aŭ tute ne
volis prijuĝi la naskiĝantajn novajn aperojn, plivolante limigi sin
per sanosubtenanta ridado, aŭ alpaŝadis al la prijuĝado kun antaŭe
jam preta konvinko, ke la afero proponata al ili estas neplenumebla,
kaj ĉiujn siajn argumentojn ili penadis konformigadi al tiu autaŭe
farita decido, ne rimarkante la tutan senfundamentecon de tiuj ĉi
argumentoj, kaj kontraŭ la argumentoj de la defendantoj de la nova ideo
ili fermadis sian cerbon per la plej fortikaj seruroj, kaj tial tiuj ĉi
lastaj argumentoj, kiuj penadis pruvi la eblecon de tio, devis ŝajni
al tiuj inerciaj homoj tiel same infanaj, kiel al ni nun ŝajnas iliaj
tiamaj kontraŭparoloj.

   Al tiaj ideoj, kiuj al la samtempuloj ŝajnas senenhava fantazio
kaj al la posteuloj ŝajnas tia natura afero, ke ili ne komprenas,
kiamaniere la homoj miljarojn vivis sen ĝi,--al tiaj ideoj apartenas
ankaŭ la ideo de enkonduko de komuna lingvo por la komunikiĝoj inter
diversaj popoloj. Kiam niaj posteuloj legos en la historio, ke la homoj,
tiuj ĉi reĝoj de la tero, tiuj ĉi plej altaj reprezentantoj de la
monda inteligenteco, tiuj ĉi duon-dioj, en la daŭro de tutaj miljaroj
vivis unuj apud la aliaj, ne komprenante unuj la aliajn, ili simple ne
volos kredi. "Por tio ĉi oni ja bezonis nenian supernaturan forton,
ili diros; ĉiu el tiuj ĉi homoj posedis ja kolekton da kondiĉaj
sonoj, per kiuj li tute precize kompreniĝadis kun siaj plej proksimaj
najbaroj,--kiel do ne venis al ili en la kapon konsentiĝi inter
si, ke unu el tiaj kolektoj da kondiĉaj sonoj estu enkondukita por
la reciproka kompreniĝado inter _ĉiuj_, simile al tio, kiel por la
plimulto de la kulturaj popoloj estis enkondukita jam longe unu kondiĉa
kolekto da mezuroj, unu kondiĉa alfabeto, unuj kondiĉaj muzikaj signoj
k. t. p.!" Niaj posteuloj indignos, kiam ili ekscios, ke la homojn, kiuj
penadis pri la enkonduko de komuna lingvo, la samtempuloj montradis
per la fingroj, kiel maniulojn, bubojn, ne meritantajn la nomon de
seriozaj homoj; ke pri tiuj ĉi homoj ĉiu malplenkapulo povis spritadi
en la gazetoj, kiom li volis, kaj troviĝis neniu, kiu dirus al tiuj
malplenkapuloj : "vi povas trovi tiujn ĉi ideojn plenumeblaj aŭ ne
plenumeblaj,--sed moki ilin, eĉ ne konatiĝinte kun ili, estas honte,
sinjoroj!" Kore ridegos niaj posteuloj, kiam ili aŭdos tiujn naivajn
kontraŭparolojn, kiujn multaj el niaj samtempuloj faradis kontraŭ la
ideo de lingvo internacia entute kaj de lingvo arta speciale. Simile al
tio, kiel ni kun rideto de kompato rilatas al tiu el niaj pra-praavoj,
kiu antaŭ kelke da miljaroj eble protestis kontraŭ la enkonduko de
arta alfabeto, kriante kun la aplombo de instruitulo, sed tute senpruve,
ke rimedo por la esprimado de niaj pensoj estas objekto organa, natura,
kreita de la historio (skribado per hieroglifaj desegnaĵoj) kaj ne
povanta "esti kreita en kabineto",--tiel niaj posteuloj, mokados
tiujn niajn samtempulojn, kiuj nur pro tiu nenion diranta cirkonstanco,
ke la nunaj lingvoj kreiĝis blinde per si mem, aŭtoritate certigas,
ke lingvo ne povas esti kreita arte. "Ĝis nun ne estis, sekve ne
povas esti!"--"Kiel mi povas kredi", diros en la venonta centjaro ia
dekjara lernanto al sia instruanto, "ke ekzistis homoj, kiuj neadis la
eblecon de ekzistado de arta lingvo, kiam antaŭ ilia nazo tia lingvo
jam _ekzistis_, havis jam riĉan literaturon kaj bonege _plenumadis jam
en la praktiko_ ĉiujn funkciojn, kiujn oni povas postuli de lingvo
internacia, kaj tiuj ĉi sinjoroj, anstataŭ babiladi ĉiam teorian
sensencaĵon, bezonis nur malfermi la okulojn kaj _ekrigardi_! Ĉu estas
eble, ke homoj maturaĝaj parolus ĉiam frazistan sensencaĵon pri ia
diferenco de la voĉaj organoj ĉe la popoloj, kiam ĉiu infano vidis
sur ĉiu paŝo membrojn de unu popolo, bonege parolantajn en la lingvo
de alia popolo!" Kaj la instruanto respondos : "ĝi estas efektive
nekredebla, kaj tamen ĝi tiel estis!"

   Cetere en la nuna tempo en la afero de lingvo internacia la rutino
kaj spirita inercio komencas iom post iom cedadi al la sana prudento.
Jam longe tie aŭ aliloke en diversaj gazetoj kaj revuoj aperas
artikoloj plenaj de aprobo por la ideo mem kaj por ĝiaj batalantoj.
Sed tiuj ĉi artikoloj estas ankoraŭ senkuraĝaj, kvazaŭ la aŭtoroj
timas, ke oni ne elmetu ilin al publika malhonoro. Tiuj ĉi senkuraĝaj
voĉoj perdiĝas en la laŭtega ĥoro de la kriistoj kaj mokistoj, tiel
ke la grandega plimulto de la publiko, kutiminta iradi nur tien, kie
oni krias la plej laŭte, kaj opiniadi ĉiun mokanton saĝulo, ĉiun
atakanton bravulo kaj ĉiun atakaton kulpulo, ĉiam ankoraŭ rigardas
la ideon de lingvo internacia kiel sensencan infanan fantazion. Tiun
ĉi publikon konvinki ni ne entreprenas, ĉar ĉiuj niaj vortoj pereus
vane. Ĝin konvinkos nur la tempo. Morgaŭ ĝi al la pioniroj de la ideo
konstruos monumentojn kun tia sama anara sento, kun kiu ĝi hodiaŭ
superĵetas ilin per koto. Nia parolo estas difinita nur por tiuj, kiuj
provis rilati al nia ideo kun juĝo memstara, sed sub la influo de
diversaj aŭditaj opinioj perdis la egalpezon, ne scias, kiel ili devas
sin teni, dezirus kredi kaj samtempe turmentiĝas per konstantaj duboj.
Por ili ni tie ĉi analizos la demandon, ĉu efektive ni, la amikoj de
la ideo de lingvo internacia, laboras por ia utopio, kaj ĉu minacas al
ni la danĝero, ke ĉiuj niaj laboroj pereos vane, kiel kredigas niaj
kontraŭuloj, aŭ ĉu ni iras al celo klare difinita, senduba kaj nepre
atingota.

   Ni scias, estimataj aŭskultantoj, ke vi kutimis rilati kun estimo
nur al tiaj argumentoj, kiuj estas plenigitaj per multo da citatoj,
traplektitaj per multo da laŭtaj aŭtoritataj nomoj kaj brilas per
amasego da alteflugaj kvazaŭ-sciencaj frazoj. Ni avertas vin, ke
ĉion tion ĉi vi en nia parolo ne trovos. Se vi trovas atentinda nur
tion, kio estas ligita kun laŭtaj nomoj, legu ian verkon pri lingvo
internacia, kaj vi trovos tie longan serion da gloraj kaj aŭtoritataj
scienculoj, kiuj laboris por la ideo de lingvo internacia. Sed ni tie
ĉi forlasos ĉian superfluan balaston kaj parolos al vi nur en la nomo
de la nuda _logiko_. Ne turnu atenton sur tion, kion diras Petro aŭ
Johano, sed pripensu _mem_. Se niaj argumentoj estas ĝustaj, akceptu
ilin,--se ili estas malĝustaj, forĵetu ilin, se eĉ miloj da laŭtaj
nomoj starus post ili.

   Ni analizos sisteme la sekvantajn demandojn : 1) ĉu lingvo
internacia estas bezona; 2) ĉu ĝi estas ebla en principo; 3) ĉu
ekzistas espero, ke ĝi efektive estos enkondukita praktike; 4) kiam kaj
kiamaniere tio ĉi estos farita kaj kia lingvo estos enkondukita; 5) ĉu
nia nuna laborado kondukas al ia difinita celo, aŭ ni agas ankoraŭ
blinde kaj riskas, ke nia laborado pereos vane, kaj prudentaj homoj
devas ankoraŭ sin teni flanke de ni, ĝis "la afero klariĝos".

                                   II

   Ĉu lingvo internacia estas bezona? Tiu ĉi demando per sia
naiveco elvokos ridon ĉe la estontaj generacioj, tiel same kiel niaj
samtempuloj ekridus ekzemple ĉe la demando "ĉu poŝto estas bezona"?
La plimulto de la inteligenta mondo jam nun trovos tiun ĉi demandon
tute superflua; tamen pro konsekvenco ni metas tiun ĉi demandon
dank'al tio, ke ekzistas ankoraŭ multe da homoj, kiuj respondas je
tiu ĉi demando per "ne". La sola motivo, kiun kelkaj el tiuj ĉi
homoj elmetas, estas sekvanta : "lingvo internacia detruos la lingvojn
naciajn kaj la naciojn". Ni konfesas, ke kiom ajn ni rompis al ni la
kapon, ni neniel povis kompreni, en kio nome konsistus la malfeliĉo
por la homaro, se en unu bela tago montriĝus, ke ne ekzistas jam plu
nacioj kaj lingvoj naciaj, sed ekzistas nur unu ĉiuhoma familio kun unu
ĉiuhoma lingvo. Sed ni supozu, ke tio ĉi efektive estus io terura,
kaj ni rapidos trankviligi tiujn ĉi sinjorojn. Lingvo intornacia
deziras nur doni al la homoj de _malsamaj_ popoloj, kiuj staras unu
antaŭ alia kiel mutuloj, la eblon komprenadi unu alian, sed ĝi neniel
intencas enmiksiĝi en la internan vivon de la popoloj. Timi, ke lingvo
internacia detruos la lingvojn naciajn, estas tiel same ridinde, kiel
ekzemple timi, ke la poŝto, kiu donas al homoj malproksimaj unu de
alia la eblon komunikiĝadi, minacas neniigi la buŝajn interparoladojn
inter la homoj! "Lingvo internacia" kaj "lingvo tutmonda" estas du tute
malsamaj objektoj, kiujn miksi inter si oni neniel devas. Se ni supozus,
ke fariĝus iam kunfluiĝo de la homoj en unu ĉiuhoman popolon, en tiu
ĉi "malfeliĉo" (kiel nomos ĝin la naciaj ŝovinistoj) estos kulpa
ne la lingvo internacia, sed la aliiĝintaj konvinkoj kaj opinioj de
la homoj. _Tiam_ efektive la lingvo internacia faciligos al la homoj
la atingon de tio, kio antaŭe estos principe decidita de ili kiel
dezirinda; sed se la celado al kunfluiĝo ne naskiĝos ĉe la homoj
_memstare_, la lingvo internacia per si mem certe ne volos _altrudi_
al la homoj tian unuiĝon. Lasante tute flanke la demandon pri la
dezirindeco aŭ nedezirindeco de nacia ŝovinismo, ni notos nur tion,
ke celadon al lingvo internacia ne devas escepti eĉ la plej varmega
blinda ŝovinismo; ĉar la rilato inter celado al lingvo internacia kaj
inter nacia ŝovinismo estas tia sama, kiel inter nacia patriotismo
kaj amo al sia familio : ĉu iu povas diri, ke la pligrandigo de
reciprokaj komunikiĝoj kaj interkonsentoj inter homoj de tiu sama lando
(celado _patriota_) minacas per io al la amo _familia_? Per si mem la
lingvo internacia ne sole ne povas malfortigi la lingvojn naciajn, sed
kontraŭe, ĝi sendube devas konduki al ilia granda fortiĝado kaj plena
ekflorado : dank' al la neceseco ellernadi diversajn fremdajn lingvojn,
oni nun malofte povas renkonti homon, kiu posedus perfekte sian patran
lingvon, kaj la lingvoj mem, konstante kunpuŝiĝante unuj kun la aliaj,
ĉiam pli kaj pli konfuziĝas, kripliĝas kaj perdas sian naturan
riĉecon kaj ĉarmon; sed kiam ĉiu el ni devos ellernadi nur _unu_
fremdan lingvon (kaj ankoraŭ tre facilan), ĉiu el ni havos la eblon
ellerni sian lingvon fonde, kaj ĉiu lingvo, liberiĝinte de la premado
de multaj najbaroj kaj konservinte plene por si sola ĉiujn fortojn de
sia popolo, disvolviĝos baldaŭ plej potence kaj brile.

   La dua motivo, kiun elmetas la malamikoj de lingvo internacia, estas
la timo, ke kiel lingvo internacia estos eble elektita ia el la lingvoj
_naciaj_ kaj ke tiam la homoj ne _alproksimiĝos_ al si reciproke, sed
simple ia unu popolo _dispremos_ kaj _englutos_ ĉiujn aliajn popolojn,
dank' al la grandega superforto, kiujn ĝi ricevos super ĉiuj aliaj
popoloj. Tiu ĉi motivo estas ne tute senfundamenta; sed ĝi povas esti
elmetita nur kontraŭ tia aŭ alia nepripensita kaj malĝusta _formo_
de lingvo internacia. Tiu ĉi motivo kompreneble perdas ĉian signifon,
se ni turnos atenton, ke lingvo internacia povas esti kaj estos nur ia
_neŭtrala_ lingvo, kiel ni malsupre montros.

   Sekve se ni lasos por kelka tempo flanke la demandon pri la ebleco
aŭ neebleco de la enkonduko de lingvo internacia (pri tiu ĉi punkto
ni parolos malsupre), se ni supozos, ke la enkonduko de tia lingvo
dependas nur de nia _deziro_, kaj se ni esceptos ian kriantan erarpaŝon
en la _elekto_ de la lingvo, ĉiu devas konsenti, ke pri _malutilo_ de
lingvo internacia neniel povas esti eĉ la plej malgranda parolo. Sed
la _utilo_, kiun tia lingvo alportus al la mondo, estas tiel grandega
kaj videbla por ĉiu, ke pri tio ĉi ni propre ne bezonus paroli. Tamen
_kelke_ da vortoj ni diros pri tio ĉi, se eĉ simple pro pleneco de nia
analizo.

   Ĉu vi ekpensis iam pri tio, _kio_ propre levis la homaron tiel
neatingeble alte super ĉiuj aliaj bestoj, kiuj ja en efektiveco estas
konstruitaj laŭ tiu sama tipo, kiel la homo? La tutan nian altan
kulturon kaj civilizacion ni dankas nur al unu objekto : al la _posedado
de lingvo_, kiu ebligis al ni la _interŝanĝadon de pensoj_. Kio estus
kun ni, fieraj reĝoj de la mondo, se ni ne povus _lingve komunikiĝadi_
unuj kun aliaj, se sian tutan scion kaj inteligentecon ĉiu el ni
devus de la komenco mem ellaboradi al si mem, anstataŭ faradi uzon
--dank' al interŝanĝo de pensoj--de la jam pretaj fruktoj de la
sperto kaj diversaj scioj de tutaj miljaroj, de tutaj milionoj kaj
miliardoj da aliaj similaj al ni kreitaĵoj? Ni tiam eĉ per unu plej
malgranda ŝtupeto ne starus pli alte ol tiuj diversaj bestoj, kiuj nin
ĉirkaŭas kaj kiuj estas tiel sensaĝaj kaj senhelpaj! Forprenu de
ni la manojn kaj la piedojn kaj kion vi volas, sed lasu al ni nur la
povadon interŝanĝadi la pensojn,--kaj ni restos tiuj samaj reĝoj
de la naturo kaj ni konstante kaj senfine perfektiĝados; sed donu
al ĉiu el ni eĉ centon da manoj, donu al ni eĉ centon da diversaj
ĝis nun ne konataj sentoj kaj povoj, sed forprenu de ni la povon de
interŝanĝado de pensoj--kaj ni restos sensaĝaj kaj senhelpaj
bestoj. Sed se la tre neplena kaj tre limigita ebleco de interŝanĝo
de pensoj havis por la homaro tian grandegan signifon, ekpensu pri tio,
kian grandegan kaj kun nenio kompareblan utilon donus al la homaro
tiu lingvo, kiu farus la interŝanĝadon de pensoj _plena_, kaj dank'
al kiu ne sole A havus la eblon kompreniĝadi kun B, C kun D, E kun
F, sed _ĉiu_ el ili povus kompreniĝadi kun _ĉiu_ el la aliaj! Tuta
cento da plej grandaj elpensoj ne faros en la vivo de la homaro tian
grandan kaj bonfaran revolucion, kian faros la enkonduko de lingvo
internacia! Ni prenu kelkajn malgrandajn ekzemplojn. Ni penas tradukadi
la verkojn de ĉiu nacio en la lingvojn de ĉiuj aliaj nacioj; sed tio
ĉi englutas ja neproduktive grandegan multon da laboroj kaj mono kaj
tamen malgraŭ ĉio ni povas traduki nur la plej sensignifan parton de
la homa literaturo, kaj la grandega plimulto de la homa literaturo kun
riĉaj provizoj da diversaj pensoj por ĉiu el ni restas neakirebla. Sed
kiam ekzistus lingvo internacia, tiam ĉio, kio aperas en la regiono de
la homa penso, estus tradukata nur en tiun ĉi _unu_ neŭtralan lingvon
kaj multaj verkoj estus skribataj rekte en tiu ĉi lingvo, kaj ĉiuj
produktoj de la homa spirito fariĝus akireblaj por ĉiu el ni. Por la
perfektigado de tiu aŭ alia branĉo de la homaj scioj ni aranĝas sur
ĉiu paŝo internaciajn kongresojn,--sed kian mizeran rolon ili ludas,
kiam partopreni en ili povas ne tiu, kiu efektive kun utilo dezirus ion
aŭdi, ne tiu, kiu efektive ion gravan volus komuniki, sed nur tiu,
kiu scias babiladi en kelkaj lingvoj. Nia vivo estas mallonga kaj la
scienco estas vasta; ni devas lerni, lerni, lerni! Al la lernado ni
povas dediĉi nur parton de nia mallonga vivo, nome niajn infanajn kaj
junulajn jarojn; sed ho ve! granda parto de tiu ĉi kara tempo foriras
tute neproduktive por la ellernado de lingvoj! Kiom multe ni gajnus,
se, dank' al ekzistado de lingvo internacia, ni povus la tutan tempon,
dediĉatan nun al la neproduktiva lernado de lingvoj, dediĉi al la
lernado de efektivaj kaj pozitivaj _sciencoj_! Kiel alte tiam leviĝus
la homaro! . . .

   Sed ni ne parolos plu pri tiu ĉi punkto, ĉar kiel ajn ĉiu el niaj
aŭskultantoj rilatus al tiu aŭ alia _formo_ de lingvo internacia, ni
dubas, ĉu troviĝos inter ili eĉ unu, kiu dubus la _utilecon mem_
de tia lingvo. Sed ĉar al multaj homoj, kiuj ne kutimis donadi al si
precizan kalkulon pri siaj simpatioj kaj antipatioj, ordinare ŝajnas,
ke se ili ne aprobas tiun aŭ alian formon de ia ideo, ili nepre devas
ataki la ideon mem entute,--tial ni, pro sistemeco de nia analizo,
petas ĉiun el la estimataj aŭskultantoj antaŭ ĉio noti al si bone
en la memoro, ke pri la utileco de lingvo internacia _entute_--se tia
estus enkondukita--li ne dubas. Ekmemoru do, sinjoroj, bone la unuan
konkludon, al kiu ni venis, notu al vi kaj ekmemoru, ke kun tiu ĉi
konkludo vi konsentas, nome :

   La ekzistado de lingvo internacia, per kiu povus kompreniĝadi
   inter si la homoj de ĉiuj landoj kaj popoloj, alportus al la
   homaro grandegan utilon.

                                  III

   Nun ni transiros al la dua demando : "ĉu lingvo internacia estas
ebla?" Ankaŭ pri tio ĉi nenia senantaŭjuĝa homo eĉ unu minuton
povas dubi, ĉar ne sole ne ekzistas eĉ la plej malgrandaj faktoj, kiuj
parolus _kontraŭ_ tia ebleco, sed ne ekzistas eĉ la plej malgrandaj
kaŭzoj, kiuj devigus eĉ unu minuton _dubi_ pri tia obleco. Ekzistas
en efektiveco homoj, kiuj kun scienca aplombo kredigas, kvazaŭ lingvo
estas objekto natura, organa, kiu dependas de apartaj fiziologiaj
ecoj de la organoj de parolo de ĉiu popolo, de la klimato, heredeco,
kruciĝado de rasoj, historiaj kondiĉoj k. t. p. Kaj al la amaso
tiaj instruitaj paroloj tre imponas, precipe se ili en sufiĉa mezuro
estas traplektitaj per diversaj citatoj kaj per misteraj por la amaso
terminoj teĥnikaj. Sed homo klera, kiu kuraĝas havi propran juĝon,
scias ja tre bone, ke ĉio tio ĉi estas nur senenhava pseŭdo-scienca
babilado, kiu havas nenian sencon kaj kiun rebati povus tre facile la
unua renkontita infano. El la ĉiutaga sperto ni ĉiuj ja scias tre
bone, ke se ni prenos infanon el kiu ajn lando aŭ nacio kaj de la tago
de ĝia naskiĝo edukados ĝin inter personoj de nacio tute fremda
kaj eĉ antipoda por ĝi, ĝi parolados en la lingvo de tiu ĉi nacio
tiel same bonege kaj pure, kiel ĉiu natura filo de tiu ĉi nacio. Se
por homo _maturaĝa_ estas ordinare malfacile ellerni fremdan lingvon,
tio ĉi ja tute ne venas de la konstruo de liaj organoj de parolo, sed
simple de tio, ke li ne havas paciencon, ne havas tempon, ne havas
instruantojn, ne havas rimedojn k. t. p. Tiu ĉi sama maturaĝulo
renkontus ja tiujn ĉi samajn malfacilaĵojn ĉe la ellernado de sia
_hejma_ lingvo, se li en la infaneco ne estus edukita en tiu ĉi lingvo,
sed devus ellernadi ĝin per helpo de lecionoj. Fine ĉiu klera homo ja
ankaŭ nun _devas_ ellernadi kelkajn fremdajn lingvojn, kaj li certe ne
elektas tiujn lingvojn, kiuj kvazaŭ estas konformaj al liaj organoj
de parolado, sed nur tiujn, kiujn li _bezonas_; estas sekve nenio
neebla en tio, ke anstataŭ ke ĉiu lernas _diversajn_ lingvojn, ĉiuj
ellernadu _unu saman_ lingvon kaj sekve povu komprenadi unu alian. Se
eĉ ĉiu posedus la komuneakceptitan lingvon ne en plena perfekteco,
eĉ tiam la demando de lingvo internacia estus jam decidita kaj la
homoj ĉesus staradi unu antaŭ alia kiel surda-mutaj. Kaj oni devas ja
memori, ke se ĉie estus sciate, ke por komunikiĝoj kun la tuta mondo
oni devas ellerni nur _unu_ lingvon--ĉie ekzistus multego da bonaj
instruistoj de tiu ĉi lingvo, da specialaj lernejoj, ĉiu ellernadus
tiun ĉi lingvon kun la plej granda volonteco kaj fervoreco, kaj fine
ĉiuj gepatroj alkutimigadus siajn infanojn al tiu ĉi lingvo en _la
infaneco_, paralele kun la patra lingvo. Sekve, lasante dume flanke la
demandon pri tio, ĉu la homoj _volos_ elekti ian unu lingvon por la
rolo de internacia kaj ĉu prosperos al ili veni al interkonsento pri
tiu ĉi elekto, ni dume konstatas tiun fakton, kiu kun plena sendubeco
sekvas el ĉio, kion ni diris supre, nome, ke la _ekzistado mem_ de
lingvo internacia estas tute ebla. Notu do al vi bone en la memoro tiujn
du sendubajn konkludojn, al kiuj ni venis ĝis nun, nome :

   1. Lingvo internacia alportus al la homaro grandegan utilon;

   2. La ekzistado de lingvo internacia estas plene ebla.

                                   IV

   Ĉu lingvo internacia _estos_ iam enkondukita? Se ni venis al la
konkludo, ke lingvo internacia alportus al la homaro grandegan utilon
kaj ke ĝia ekzistado estas ebla, el tiuj ĉi du konkludoj jam per si
mem elfluas la konkludo, ke tia lingvo pli aŭ malpli frue nepre estos
enkondukita, ĉar alie ni devus nei ĉe la homaro la ekzistadon de ĉia
eĉ plej elementa inteligenteco. Se lingvo, povanta plenumadi la rolon
de internacia, ĝis nun ankoraŭ ne ekzistus, sed devus ankoraŭ esti
kreita, tiam respondo je la demando metita en la komenco de tiu ĉi
ĉapitro estus duba, ĉar estus nesciate ankoraŭ, ĉu oni povos krei
tian lingvon. Sed ni ja scias, ke da lingvoj ekzistas tre multe kaj ke
_ĉiu_ el ili en okazo de bezono povus esti difinita kiel internacia,
nur kun tia diferenco, ke unu el ili _pli_ taŭgus por tiu ĉi celo kaj
alia _malpli_. Ni havas sekve ĉion pretan kaj ni bezonas nur _ekdeziri_
kaj _elekti_,--kaj en tia okazo la respondo je la supre metita demando
jam ne povas esti duba. La homoj vivas per vivo konscia kaj senĉese
celadas al sia bono; tial se ni scias, ke tiu aŭ alia afero promesas
al la homoj grandegan kaj senduban utilon kaj ke ĝi estas por ili
atingebla, ni ĉiam kun plena certeco povas antaŭdiri, ke de tiu
momento, kiam la homoj nur ekturnis sian atenton al tiu ĉi afero,
ili jam obstine celados al ĝi ĉiam pli kaj pli kaj ne ĉesos en sia
celado tiel longe, ĝis ili la aferon atingos. Se du homaj grupoj estas
disigitaj unu de alia per rivereto, sed scias, ke por ili estus tre
utile komunikiĝadi inter si, kaj ili vidas, ke tabuloj por la kunigo de
ambaŭ bordoj kuŝas tute pretaj apud iliaj manoj, tiam oni ne bezonas
esti profeto, por antaŭvidi kun plena certeco, ke pli aŭ malpli frue
tabulo estos transĵetita trans la rivereto kaj komunikiĝado estos
aranĝita. Estas vero, ke pasas ordinare kelka tempo en ŝanceliĝado,
kaj tiu ĉi ŝanceliĝado estas ordinare kaŭzata de la plej sensencaj
pretekstoj : saĝaj homoj diras, ke celado al aranĝo de komunikiĝo
estas infanaĵo, ĉar neniu el ili okupas sin je metado de tabuloj
trans rivereto kaj tiu ĉi afero estas tute ne en modo; spertaj homoj
diras, ke la antaŭuloj ne metadis tubulojn trans riveveto, sekve ĝi
estas utopio; instruitaj homoj pruvas, ke komunikiĝado povas esti nur
afero natura kaj ke la homa organismo ne povas sin movadi sur tabuloj,
k. t. p. Tamen pli aŭ malpli frue tabulo estas transmetata kaj la
komunikiĝado estas aranĝata. Tiel estis kun ĉiu utila ideo, tiel
estis kun ĉiu utila elpenso; apenaŭ la senantaŭjuĝaj homoj venadis
al senduba konkludo, ke la donita afero estas tre utila kaj samtempe
efektivigebla, ili povis ĉiam scii antaŭe kun plena certeco, ke pli
aŭ malpli frue la afero _nepre_ estos akceptita, malgraŭ ĉia batalado
de la flanko de la rutinuloj; ĉar tion ĉi garantias ne sole la natura
inteligenteco de la homaro, sed ankaŭ ĝia celado al sia praktika
bono kaj profito. Tiel estos ankaŭ kun la lingvo internacia. En la
daŭro de multaj centjaroj la homoj, ankoraŭ ne tre bezonante lingvon
internacian, ne enpensiĝadis pri tiu ĉi demando; sed nun, kiam la
fortiĝintaj komunikiĝoj inter la homoj turnis ilian atenton al tiu ĉi
demando, nun, kiam la homoj komencis konvinkiĝadi, ke lingvo internacia
alportos al ili grandegan utilon kaj ke ĝi estas atingebla, ili sen ia
dubo jam celados al ĝi ĉiam pli kaj pli, ĝia neceseco fariĝados por
ili kun ĉiu tago ĉiam pli sentebla, kaj ili jam ne trankviliĝos tiel
longe, ĝis la demando estos solvita. Ĉu vi povas tion ĉi dubi? Certe
ne! _Kiam_ tio ĉi venos--ni ne intencas nun antaŭdiri : povas esti,
ke ĝi venos post unu jaro, post dek jaroj, post cent jaroj aŭ eĉ post
kelkaj centoj da jaroj,--sed unu afero estas jam senduba, ke kiom ajn
devos suferi la unuaj pioniroj de tiu ĉi ideo, kaj se eĉ tiu ĉi ideo
multajn fojojn endormiĝadus je tutaj dekjaroj, ĝi jam neniam mortos :
ĉiam pli ofte kaj pli obstine eksonados voĉoj, postulantaj enkondukon
de lingvo internacia, kaj fine, pli aŭ malpli frue--se la demando ne
estos solvita de la societo mem--la registaroj de ĉiuj landoj _devos_
cedi, aranĝi internacian kongreson kaj elekti ian unu lingvon kiel
internacian. Tie ĉi povas esti nur demando pri la _tempo_ : unuj el vi
diros, ke tio ĉi venos tre baldaŭ, aliaj diros, ke ĝi venos nur en
plej malproksima estonteco; sed ke tiu ĉi fakto entute iam _venos_ kaj
ke la homaro, vidante la grandegan utilecon kaj samtempe la atingeblecon
de lingvo internacia, ne restos eterne indiferenta por tiu ĉi afero kaj
senhelpa anaro da ekzistaĵoj, ne komprenantaj unu alian--pri tio ĉi
certo neniu el vi dubas eĉ minuton. Ni petas vin tial noti al vi en la
memoro ia trian konkludon, al kiu ni venis, nome :

   "Pli aŭ malpli frue lingvo internacia nepre estos enkondukita."

   Tie ĉi ni faros malgrandan paŭzon kaj diros kelke da vortoj pri
ni, batalantoj pro la ideo de lingvo internacia. El ĉio pruvita de ni
vi vidas, ke ni tute ne estas tiaj fantaziistoj kaj utopiistoj, kiajn
multaj el vi eble vidis en ni kaj kiajn nin pentras multaj gazetoj, ne
dezirantaj eniĝadi en la esencon de tio, pro kio ni batalas. Vi vidas,
ke ni batalas pro afero, kiu alportos al la homaro grandegan utilon
kaj kiu pli aŭ malpli frue _nepre_ estos atingita. Ĉiu prudenta homo
povas sekve kuraĝe aliĝi al ni, ne timante la mokojn de la malsaĝa
kaj nepensanta amaso. Ni batalas pro afero tute pripensita kaj certa,
kaj tial neniaj mokoj nek atakoj nin debatos de la vojo. La estonteco
apartenas al _ni_. Ni supozu eĉ, ke tiu _formo_ de lingvo internacia,
pro kiu ni batalas, montriĝos en la estonteco kiel erara kaj ke venonta
lingvo internacia estos ne tiu, kiun ni elektis,--sed tio ĉi ja
tute nin ne devas konfuzi, ĉar ni batalas ne pro la _formo_, sed pro
la _ideo_, kaj formon konkretan al nia batalado ni donis nur tial, ke
ĉia batalado abstrakta kaj teoria ordinare al nenio kondukas. Malsupre
ni pruvos, ke eĉ ankaŭ tiu konkreta _formo_ de la lingvo estas tute
pripensita kaj havas senduban estontecon; sed se vi eĉ tion ĉi dubus,
la formo ja neniom nin ligas : se tiu ĉi formo montriĝos erara, ni
morgaŭ ĝin ŝanĝos, kaj en okazo de bezono ni ĝin post-morgaŭ
ankoraŭ unu fojon ŝanĝos, sed ni batalados pro nia ideo tiel longe,
ĝis ĝi pli aŭ malpli frue estos plene efektivigita. Se ni, obeante
la voĉon de la indiferenta egoismo, detenadus nin de nia laborado
nur tial, ke kun la tempo la formo de la lingvo internacia eble estos
alia, ol tiu, pro kiu ni nun laboras, tio ĉi signifus tion saman, kiel
ekzemple rifuzi la uzadon de vaporo tial, ke poste eble estos trovita
pli bona rimedo de komunikiĝado, aŭ rifuzi regnajn plibonigojn tial,
ke poste iam eble estos trovitaj pli bonaj formoj por la regna konstruo.
Nun ni estas ankoraŭ malfortaj kaj ĉia bubo povas ankoraŭ mokadi nin
kaj montradi nin per la fingroj : sed plej bone ridas tiu, kiu ridas la
lasta. Nia afero iras malrapide kaj malfacile; tre povas esti, ke la
plimulto de ni ne ĝisvivos tiun momenton, kiam montriĝos la fruktoj
de nia agado kaj ĝis la morto mem ni estos objekto de mokoj; sed ni
iros en la tombon kun la konscio, ke nia afero ne mortos, ke ĝi morti
_neniam povas_, ke pli aŭ malpli frue ĝi _devas_ atingi la celon.
Kaj se eĉ, lacaj de la sendanka laborado, ni kun malespero kaj apatio
lasus fali la manojn,--tute egale, la afero ne mortos : anstataŭ la
lacigitaj batalantoj aperos batalantoj novaj; ĉar ni denove ripetas,
ke se estas ekster dubo, ke lingvo internacia alportus al la homaro
grandegan utilon kaj ke ĝi estas atingebla, en tia okazo por nenia homo
ne blindigita de rutino ne povas esti ia dubo, ke ĝi pli aŭ malpli
frue nepre _estos_ atingita, kaj nia konstanta laborado estos por la
homaro eterna memorigado tiel longe, ĝis la ideo de lingvo internacia
estos efektivigita. La posteuloj benos nian memoron, kaj al tiuj saĝaj
homoj, kiuj nun nomas nin fantaziistoj, ili rilatos tiel, kiel ni nun
rilatas al la saĝaj samtempuloj de la eltrovo de Ameriko, de la elpenso
de vaporveturiloj k. t. p.

                                   V

   Sed ni revenu al nia interrompita analizado. Ni pruvis, ke lingvo
internacia pli aŭ malpli frue nepre estos enkondukita; sed restas
la demando : _kiam_ kaj _kiamaniere_ ĝi venos? Povas esti, ke tio
ĉi venos nur post centoj aŭ eble eĉ post miloj da jaroj? Ĉu por
tio ĉi estas bezona nepre reciproka interkonsento de la registaroj
do ĉiuj landoj? Por doni pli malpli kontentigajn respondojn je tiuj
ĉi demandoj, ni devas antaŭe analizi alian demandon, nome : "ĉu
oni povas antaŭvidi, _kia_ lingvo estos internacia?" Inter la unuaj
demandoj kaj la lasta ekzistas la sekvanta malvasta ligitceo : se oni ne
povas antaŭvidi, _kia_ lingvo estos farita internacia, kaj se diversaj
lingvoj havas por tio ĉi pli-malpli egalajn ŝancojn, tiam oni devas
atendi ĝis la registaroj de ĉiuj (almenaŭ la plej gravaj) regnoj
decidos aranĝi por tiu ĉi celo kongreson kaj decidi la demandon pri
lingvo internacia. Kiu scias, kun kia granda malfacileco la registaroj
decidiĝas por ĉia nova afero, tiu komprenos, ke pasos ankoraŭ tre
kaj tre multe da jaroj, antaŭ ol la registaroj trovos la demandon de
lingvo internacia sufiĉe maturiĝinta kaj inda je ilia enmiksiĝo, kaj
poste pasos kredeble ankoraŭ vico da jaroj por la laborado de diversaj
komitatoj kaj diplomatiistoj, antaŭ ol la afero estos decidita. Apartaj
personoj kaj societoj tie ĉi nenion povus fari; ili povus nur konstante
instigadi la registarojn, sed mem solvi la demandon sen la enmiksiĝo
de la registaroj ili ne povus. Ĝis la solvo de la demando en tia okazo
estus sekve ankoraŭ tre kaj tre malproksime. Sed tute alia afero estus,
se montriĝus, ke oni povas antaŭe _antaŭvidi_ kun plena precizeco kaj
plena certeco, kia nome lingvo estos iam internacia : tiam oni jam ne
bezonus atendi eble senfinan multon da jaroj, tiam ĉia societo, ĉia
aparta persono povus laŭ sia propra gvido labori por la disvastigo de
tiu ĉi lingvo; la nombro da adeptoj de tiu ĉi lingvo kreskadus kun
ĉiu horo, ĝia literaturo rapido riĉiĝadus, kongresoj internaciaj tuj
povus komenci uzadi gin por la reciproka kompreniĝado de siaj membroj,
kaj en la plej mallonga tempo tiu ĉi lingvo tiom fortikiĝus en la tuta
mondo, ke al la registaroj restus nur doni sian sankcion al fakto jam
plenumiĝinta. Ĉu ni povas antaŭvidi, kia lingvo estos internacia?
Feliĉe ni povas respondi tiun ĉi demandon tute pozitive : "jes,
ni povas antaŭvidi, kia lingvo estos internacia, ni povas tion ĉi
antaŭvidi kun plena precizeco kaj certeco, sen ia ombro da dubo".

   Por konvinki pri tio ĉi niajn aŭskultantojn, ni petas ilin
prezenti al si, ke kongreso da reprezentantoj de diversaj regnoj jam
efektiviĝis, kaj ni trarigardos, kian lingvon ili povus elekti. Ne
malfacile estos por ni pruvi, ke ekzistas nur _unu sola_ lingvo, kiun
ili povus elekti, kaj ke ĉia elekto de ia alia lingvo estus por ili
rekte _ne ebla_, se ili eĉ _volus_ ĝin elekti, kaj ke se ili kontraŭ
ĉiu atendo kaj spite ĉiuj argumentoj de la sana prudento tamen elektus
ian alian lingvon, tiam kontraŭ tio ĉi protestus la vivo mem kaj ilia
elekto restus nur malviva litero.

   Tiel ni prezentu al ni, ke la reprezentantoj de diversaj regnoj
kunveturiĝis kaj ke ili alpaŝas al la elekto de lingvo internacia.
Al ili antaŭstarus la sekvanta : 1) aŭ elekti ian el la ekzistantaj
lingvoj _vivantaj_, 2) aŭ elekti ian el la lingvoj _mortintaj_
(ekzemple latinan, grekan, hebrean), 3) aŭ elekti ian el la ekzistantaj
lingvoj _artaj_, 4) aŭ difini komitaton, kiu okupus sin je la kreado de
lingvo tute _nova_, ankoraŭ ne ekzistanta. Por ke niaj aŭskultantoj
povu pense partopreni en la laboroj kaj konsideroj de la elektantoj, ni
devas antaŭe konatigi ilin iom kun la karaktero de la nomitaj lingvaj
kategorioj. La karaktero de la lingvoj vivantaj kaj mortintaj estas al
la aŭskultantoj pli aŭ malpli konata, ni diros tial kelke da vortoj
nur pri la lingvoj _artaj_, kiuj por la plimulto de niaj aŭskultantoj
prezentas kredeble absolutan "terra incognita."

   Kiamaniere ĉe la homoj naskiĝis la ideo de lingvo arta, kiel tiu
ĉi ideo disvolviĝadis, trairadis diversajn stadiojn, komencante de
la plej malperfektaj pazigrafioj ĝis la plej perfekta tipo de plena
kaj riĉa lingvo, kia grandega multo da provoj estis farita en tiu ĉi
direkto, kia grandega multo da laboroj iris ofere por tiu ĉi ideo
en la daŭro de la lastaj du centjaroj,--pri ĉio tio ĉi ni ne
parolos, ĉar por elaŭskulti ĉion tion ĉi vi ne havus sufiĉe da
tempo nek pacienco. Ni diros nur ion pri la specialaj _ecoj_ de la artaj
lingvoj, ĉe kio ni kompreneble havos antaŭ la okuloj ne la diversajn
malprosperajn provojn antaŭajn, kiuj la plimulton da analizataj de ni
ecoj ne posedas, sed la plej perfektan formon de lingvo internacia,
ekzistantan en la nuna tempo.

   Krom plena neŭtraleco en rilato nacia, arta lingvo distingiĝas per
la sekvantaj ecoj :

   1) Ĝi estas mireginde kaj nekredeble _facila por ellernado_ : sen
trograndigo oni povas diri, ke ĝi estas almenaŭ _kvindek_ fojojn
pli facila, ol ĉia lingvo natura. Kiu ne konatiĝis kun lingvo arta,
ne povas eĉ kredi, ĝis kia grado atingas ĝia facileco. La granda
verkisto kaj filozofo Leono Tolstoj, kiun certe neniu en la tuta mondo
kuraĝos suspekti en tio, ke li volas fari reklamon al la lingvo
internacia, diris pri la lingvo Esperanto jenon : "La facileco de ĝia
ellernado estas tia, ke, ricevinte Esperantan gramatikon, vortaron kaj
artikolojn skribitajn en tiu ĉi lingvo, mi post ne pli ol du horoj
da sinokupado havis la eblon se ne skribi, tamen libere legi en tiu
ĉi lingvo. En ĉia okazo, la oferoj, kiujn alportos ĉiu homo de nia
Eŭropa mondo, dediĉinte kelkan tempon al la ellernado de tiu ĉi
lingvo, estas tiel _sensignifaj_, kaj la sekvoj, kiuj povas veni, se
ĉiuj, almenaŭ la Eŭropanoj kaj Amerikanoj, aligos al si tiun ĉi
lingvon, estas tiel grandegaj, ke oni ne povas ne fari tiun ĉi provon".
Komprenu, sinjoroj, kion tio ĉi signifas : "_post ne pli ol du horoj
da sinokupado_". Kaj en tiu ĉi sama maniero esprimis sin pri la lingvo
Esperanto ĉiuj tiuj senantaŭjuĝaj kaj honestaj homoj, kiuj, anstataŭ
filozofadi pri ĝi blinde, prenis sur sin la malgrandan laboron efektive
konatiĝi kun ĝi. Estas vero, ke homoj instruitaj povas ellerni
Esperanton pli rapide, ol homoj neinstruitaj, sed ankaŭ la lastaj
ellernas ĝin treege kaj mireginde facile, ĉar por la ellernado de la
lingvo Esperanto de la lernanto estas postulataj neniaj antaŭaj scioj.
Inter la esperantistoj vi trovos multe da homoj tiom neinstruitaj, ke
ili ĝis nun en sia _propra, patra_ lingvo skribas treege malbone kaj
plene da eraroj, kaj tamen en la lingvo Esperanto ili skribas tuto
senerare,--kaj ili ellernis tiun ĉi lingvon en la daŭro de iaj
kelke da semajnoj, dum la ellernado de la lingvo natura ĉe tiuj samaj
personoj devus okupi almenaŭ 4 aŭ 5 jarojn.

   Kiam en la jaro 1895 Odeson venis svedaj studentoj, kiuj sciis sole
svede kaj Esperante, unu ĵurnalisto, kiu deziris interparoli kun ili,
matene la unuan fojon en sia vivo prenis en la manojn lernolibron
Esperantan kaj vespero en tiu sama tago li povis jam sufiĉe bone paroli
kun la svedoj.

   De kie venas tia nekredebla facileco de lingvo internacia? Ĉiu
lingvo natura konstruiĝis _blinde_, per la vojo de amasiĝado de
la plej diversaj kaj pure okazaj cirkonstancoj; tie agadis nenia
logiko, nenia difinita plano, sed simple nur la uzo : tian vorton estas
_akceptite_ uzi tiel, kaj tial ni devas ĝin uzi tiel,--tian vorton
estas akceptite uzi alie, kaj tial ni devas ĝin uzi alie. Jam antaŭe
tial oni povas diri, ke sistemo da sonoj por la esprimado de pensoj,
kiun kreos homa _inteligenteco_ konscie kaj laŭ severe difinitaj kaj
logikaj leĝoj, devos esti multe, tre multe da fojoj pli facila, ol
tia sistemo da sonoj, kiu konstruiĝis okaze kaj senkonscie. Ni ne
havas la eblon analizi tie ĉi la tutan tiun iron de la pensoj, je kiu
gvidadis sin la aŭtoroj de artaj lingvoj, nek montri detale ĉiujn
tiujn grandegajn faciligojn, kiujn arta lingvo posedas en komparo kun
la naturaj, ĉar tio ĉi postulus tutan vastan traktaton,--ni prenos
tial nur simple kelkajn _ekzemplojn_. Tiel ekzemple preskaŭ en ĉiuj
lingvoj ĉiu substantivo ial apartenas al tia aŭ alia _sekso_, ekzemple
en la lingvo germana "kapo" havas viran sekson, en la lingvo franca
virinan kaj en la lingvo latina neŭtralan; ĉu ekzistas en tio ĉi ia
eĉ plej malgranda senco aŭ celo? Kaj tamen kian grandegan malfacilecon
prezentas por la lernanto la memorado de la sekso de ĉiu substantivo!
Kiom multe la lernanto devas ekzerciĝadi, ekzerciĝadi kaj denove
ekzerciĝadi, antaŭ ol li venos al tiu perfekteco, ke li jam plu ne
konfuziĝados kaj ne diros ekzemple "le fin" anstataŭ "la fin" aŭ
"das Strick" anstataŭ "der Strick"! En lingvo arta tiu ĉi sekso de la
substantivoj estas _tute elĵetita_, ĉar montriĝis, ke ĝi ne havas
en la lingvo eĉ la plej malgrandan celon. Jen vi havas sekve jam unu
ekzemplon de tio, kiel per la plej bagatela rimedo estas atingita plej
grandega faciligo de la lingvo. En la lingvoj naturaj ekzistas la plej
komplikitaj kaj konfuzitaj deklinacioj kaj konjugacioj kun grandega
multo da diversaj formoj ne sole por ĉiuj deklinacioj kaj konjugacioj,
sed en ĉiu el ili ankoraŭ tuta serio da formoj; ekzemple en la
konjugacioj vi havas ne sole por ĉiu tempo kaj modo tutajn seriojn
da formoj, sed en ĉiu el tiuj ĉi tempoj kaj modoj ankoraŭ apartajn
formojn por ĉiu persono kaj nombro. Oni ricevas vicon da grandegaj
gramatikaj tabeloj, kiujn oni devas ellerni kaj konservadi en la memoro;
sed tio ĉi estas ankoraŭ nur komenco : al tio ĉi aliĝas multego
da deklinacioj kaj konjugacioj _neregulaj_, ĉiu kun aparta serio da
formoj, kaj ĉion tion ĉi oni devas ne sole ellerni kaj konservadi
en la memoro, sed konstante memori, kia vorto ŝanĝiĝas laŭ la
regulaj deklinacioj aŭ konjugacioj kaj kia laŭ la malregulaj kaj laŭ
kia nome de tiuj ĉi regulaj aŭ malregulaj tabeloj la donita vorto
ŝanĝiĝas. La ekposedo de ĉio tio ĉi postulas inferan paciencon,
multegon da tempo kaj konstantan senĉesan ekzerciĝadon. Dume lingvo
arta anstataŭ tiu ĉi tuta ĥaoso, kiu postulas tutajn jarojn da
pacienca laborado, donas al vi sole nur 6 vortetojn "i, as, is, os, us,
u", kiujn vi povas perfekte ekposedi en la daŭro de kelke da minutoj
kaj kiujn vi jam neniam forgesos kaj neniam konfuzos. Vi kun mirego
demandas : "Kiel tio ĉi estas ebla?" Jen, tre simple : Esperanto diras
al vi, ke deklinacioj _tute_ estas bezonaj _neniaj_, ĉar ili plene
anstataŭiĝas per la prepozicioj, kiujn ni ja sen tio uzas, kaj en la
konjugacioj ne sole sufiĉas _unu_ tabelo por _ĉiuj_ verboj, sed eĉ
por tiu ĉi tabelo tute sufiĉas, se ĝi enhavas en si (krom participoj,
prezentantaj apartan formon) sole nur 6 finiĝojn, nome : por la tempoj
estanta, estinta kaj estonta kaj por la modoj sendifina, kondiĉa
kaj ordona. Vi certe en la unua minuto ekpensos, ke dank' al tiu ĉi
malgrandega tabelo da konjugacioj la lingvo perdas sian flekseblecon?
Tute neniel : konatiĝu kun la lingvo arta, kaj vi ekvidos, ke ĝia
konjugacio esprimas ĉiujn nuancojn de la penso senkompare pli bone
kaj pli precize, ol la plej komplikitaj kaj konfuzitaj tabeloj de la
lingvoj naturaj, ĉar la arta lingvo forĵetis ne tion, kion la lingvo
bezonas, sed nur tion, kio prezentas en ĝi absolute superfluan kaj tute
al nenio servantan balaston. Efektive, por kio ni bozonas apartan serion
da finiĝoj por ĉiu persono kaj nombro, kaj al tio ĉi en ĉiu tempo
kaj en ĉiu modo apartan _novan_ serion da tiuj ĉi finiĝoj, se ĉiuj
tiuj ĉi finiĝoj estas ja tute superfluaj, ĉar la pronomo, kiu staras
antaŭ la verbo, jam tute sufiĉe montras ĝian personon kaj nombron?

   La ortografio en la plimulto da lingvoj (kaj al tio ĉi la plej multe
ĝuste en tiuj lingvoj, kiuj la plej multe havas da ŝancoj por esti
elektitaj kiel internaciaj) prezentas veran krucon por la lernanto :
en unu vorto la donita litero estas elparolata, en alia ĝi ne estas
elparolata aŭ estas elparolata alie, en unu vorto la donita sono estas
skribata tiel, en alia vorto alie . . . Tutajn jarojn devas uzi franco
aŭ anglo por tio, ke li ekpovu regule skribi en sia patra lingvo!
Radikale ŝanĝi tiun ĉi ortografion estas absolute ne eble, ĉar tiam
grandega multo da vortoj, kiuj diferencas unu de alia aŭ neniel, aŭ
nur per ia apenaŭ rimarkebla nuanco en la elparolado, fariĝus en la
skribado tute nediferencigeblaj unu de alia. La lingvo arta donis al
ĉiu sia litero klaran, severe difinitan kaj ĉiam egalan elparoladon,
kaj dank' al tio en la lingvo arta la demando de ortografio tute ne
ekzistas, kaj jam post, kvarono da horo da sinokupado je la arta lingvo
(t. e. simple post la konatiĝo kun ĝia plej simpla alfabeto) ĉiu
skribos en ĝi diktaton tute senerare, dum en lingvo natura li atingos
tion ĉi nur post tutaj jaroj da malfacila kaj enua laborado.

   Jam el tiuj kelkaj ekzemploj, kiujn ni donis, vi povas ricevi ideon
pri tio, kian grandegan faciligon donas al la lingvo la enmiksiĝo
de konscia arto. Ni povus citi kompreneble ankoraŭ multe da aliaj
ekzemploj, ĉar sur ĉiu paŝo ni renkontas en la lingvoj naturaj
grandegajn malfacilaĵojn kaj konfuzaĵojn, kiuj en lingvo arta estas
aŭ tute elĵetitaj kiel superflua balasto, aŭ alkondukitaj al ia unu
aŭ du mallongaj vortetoj aŭ reguloj, sen ia eĉ plej malgranda difekto
por la fleksebleco, riĉeco kaj precizeco de la lingvo. Tamen ni ne
parolos pli pri tio ĉi, sed ni diros sole tion, ke _la tuta gramatiko
de la lingvo Esperanto konsistas tuta nur el 16 mallongaj reguletoj,
kiujn ĉiu povas bonege ellerni en la daŭro de duonhoro!_ Post unu
sola duonhoro da laborado super Esperanto la lernanto en tia grado
ekposedas la tutan gramatikon kaj tutan konstruon de la lingvo, ke al
li restas jam nur la simpla kaj facila akirado de provizo da vortoj!
Por kompreni kaj taksi la tutan gravecon de tio ĉi, imagu al vi, ke vi
entreprenis la ellernadon de ia lingvo natura kaj ke post kelke da jaroj
da pacienca laborado vi fine venis al tio, ke vi ekposedis la konstruon
de la lingvo en perfekteco kaj ke vi estas certaj, ke vi jam plu neniam
povas fari en tiu ĉi lingvo ian gramatikan aŭ ortografian eraron kaj
ke vi nun jam nur bezonas simple lernadi kiom eble pli da _vortoj_,--
vi ja tiam sentus vin feliĉa kaj dirus, ke la plej malfacilan kaj plej
enuan parton de la laboro vi jam pasis . . . Ĉu ne vere? En la lingvo
Esperanto vi atingas tion ĉi _jam post duonhoro da laborado!_

   Sekve se Esperanto havus eĉ _nur_ tiun econ, pri kiu ni supre
parolis, t. e. grandegan facilecon kaj regulecon de la gramatiko kaj
ortografio, ni jam devus diri pri ĝi, ke ĝi estas multajn, multajn
fojojn pli facila, ol ĉiu lingvo natura. Sed per tio ĉi ne finiĝas
ankoraŭ la facileco de la lingvo Esperanto. Kiam vi venis al tio,
ke al vi restas jam nur simpla ellernado de _vortoj_, vi eĉ tie ĉi
renkontos ankoraŭ grandegajn faciligojn. Tiel ekzemple jam la reguleco
mem de la lingvo donas al vi grandegan ekonomion en la nombro de la
vortoj, kiujn vi bezonos lerni; ĉar sciante de la vorto la formon
substantivan, vi jam antaŭe, kaj sen ia lernado, scias ankaŭ ĝian
adjektivon kaj ĝian adverbon kaj ĝian verbon k. t. p., dum en ĉiu
lingvo natura tre multaj esprimoj havas por ĉiu parto de parolo apartan
vorton (ekzemple : _parler_, _oral_, _verbalement_). Havante plenan
kaj ne limigitan rajton kunigi ĉian vorton kun ĉia prepozicio kaj
kun ĉia alia vorto, vi estas liberigitaj de la lernado de multego da
vortoj, kiuj en la lingvoj naturaj havas por si apartajn radikojn nur
tial, ke tia aŭ alia kunigo de vortaj estas ial ne permesita. Sed krom
tiuj ĉi _naturaj_ vortfaraj oportunaĵoj, kiujn la lingvo Esperanto
havas, vi trovos en ĝi ankoraŭ apartajn, tiel diri _artajn_ rimedojn,
kiuj enkondukas grandegan ekonomion ĉe la lernado de la vortoj. Tiaj
ekzemple estas ĝiaj sufiksoj kaj prefiksoj, el kiuj ni citos nur
kelkajn pro ekzemplo : la prefikso "mal" donas al la vorto sencon rekte
kontraŭan ( "bona" bon--"malbona" mauvais),--sekve sciante la
vortojn "bona, mola, varma, larĝa, supre, ami, estimi" k. t. p., vi
jam mem povas formi la vortojn "malbona, malmola, malvarma, mallarĝa,
malsupre, malami, malestimi" k. t. p., aldonante al la vorto jam konata
de vi nur la prefikson "mal"; la sufikso "in" signifas la virinan sekson
("patro" pere--"patrino" mere),--sekve sciante la vortojn "patro,
frato, onklo, fianĉo, bovo, koko" k. t. p., vi jam estas liberigitaj de
la lernado de la vortoj "patrino, fratino, onklino, fianĉino, bovino,
kokino" k. t. p.; la sufikso "il" signifas ilon ( "tranĉi" trancher
--"tranĉilo" couteau),--sekve sciante la vortojn "tranĉi, kombi,
tondi, pafi, sonori, plugi" k. t. p., vi jam mem scias la vortojn
"tranĉilo, kombilo, tondilo, pafilo, sonorilo, plugilo" k. t. p. Da
tiaj vortopartetoj, kiuj treege malgrandigas la vortaron de la lingvo,
ekzistas ankoraŭ multaj aliaj.

   Rememoru do nun ĉion, kion ni diris pri la konstruo de arta lingvo,
kaj tiam vi facile konsentos, ke se ni diris, ke lingvo arta estas
almenaŭ 50 fojojn pli facila, ol natura, en tio ĉi estis nenia
trograndigo. Notu al vi en la memoro tiun ĉi grandegan facilecon de
arta lingvo, ĉar ni al ĝi poste ankoraŭ revenos.

   2.) La dua distingiĝa eco de lingvo arta estas ĝia _perfekteco_,
kiu konsistas en matematika precizeco, fleksebleco kaj senlima riĉeco.
Ke lingvo arta posedos tian econ, tion ĉi ankoraŭ antaŭ la apero de
la unua arta lingvo antaŭvidis kaj antaŭdiris ĉiuj tiuj eminentaj
kapoj, kiuj rilatis al tiu ĉi por la homaro treege grava ideo pli
serioze, ol diversaj nuntempaj Jupiteroj, kiuj pensas, ke ĉia eĉ
plej supraĵa konatiĝo kun la esenco de lingvoj artaj malaltigus
ilian honoron kaj indecon. Ni povus citi tiajn grandajn lumojn, kiel
ekzemple Bacon, Leibnitz, Pascal, de Brosses, Condillac, Descartes,
Voltaire, Diderot, Volney, Ampere, Max Mueller k. t. p.,--sed ni
rigardas la citatojn kiel batalilon nur de pseŭdoinstruitaj sofistoj;
tial, ne fanfaronante per citatoj, ni penos pruvi ĉion nur per la sola
logiko. Ke lingvo arta ne sole povas, se _devas_ esti pli perfekta,
ol lingvoj naturaj, tion ĉi komprenos ĉiu mem, se li konsideros la
jenon : Ĉia lingvo natura konstruiĝadis per tia vojo, ke unu ripetadis
tion, kion li aŭdis de aliaj; nenia logiko, nenia konscia decido de
la homa inteligenteco tie ĉi havis ian forton. Ĉian esprimon, kiun
vi multajn fojojn _aŭdis_, vi povas uzi, kaj ĉian esprimon, kiun vi
ankoraŭ neniam aŭdis, estas al vi malpermesite uzi. Tial ni en ĉia
lingvo natura sur ĉiu paŝo renkontas la sekvantan aperon : en via
cerbo aperas ia komprenaĵo, sed . . . vi ne havas la eblon esprimi
ĝin per buŝa vorto kaj devas tial helpi al vi per tuta multvorta
kaj tre neoportuna _priskribo_ de tiu komprenaĵo, kiu en via cerbo
ekzistas kiel _unu_ komprenaĵo, kiel unu spirita vorto. Tiel ekzemple,
dank'al tio, ke je lavado de tolaĵo sin okupas ordinare virinoj, vi
en ĉiu lingvo havas vorton por esprimo de la komprenaĵo "lavistino";
sed se _viro_ ekvolos okupadi sin je lavado de tolaĵo, vi en tre
multaj lingvoj staras jam senhelpe kaj ne scias, kiel nomi tian homon,
ĉar nomon de viro, kiu okupas sin je lavado de tolaĵo, vi neniam
aŭdis! Je kuracado ĝis nun okupadis sin sole viroj; sed kiam ekaperis
kuracistinoj, aŭ virinoj posedantaj ian sciencan rangon, por ili en la
plimulto da lingvoj ne troviĝis vorto! Por la esprimo de ilia nomovorto
oni bezonis jam helpi al si per priskriba uzo de kelke da vortoj, kaj
kiam vi ankoraŭ el ilia titolo volas fari adjektivon, verbon k. t. p.
--tio ĉi estas jam tute ne ebla! En ĉiu lingvo vi trovos multe da
substantivoj, kiuj ne havas tiun aŭ alian sekson, tiun aŭ alian kazon,
tiun aŭ alian devenan formon; adjektivojn, kiuj ne havas tiun aŭ alian
gradon de komparado, tiun aŭ alian formon; verbojn, kiuj ne havas
tiun aŭ alian tempon, personon, modon k. t. p.; de tia substantivo vi
ne povas fari adjektivon, de tia verbo vi ne povas fari substantivon
k. t. p. Ĉar, ni ripetas, ĉiu lingvo natura estas fondita ne sur la
logiko, sed sur la blinda "oni tiel parolas" aŭ "oni tiel ne parolas"
; sekve ĉian komprenaĵon, kiu naskiĝas en via cerbo, sed por kiu
vi ĝis nun vortan esprimon ne aŭdis, vi ordinare esprimi ne havas
la eblon kaj vi devas helpi al vi per priskriboj. Sed en lingvo arta,
konscie fondita sur la severaj, permesantaj nenian escepton nek arbitron
leĝoj de pensado, nenio simila povas havi lokon. Esprimoj en la speco
de "tia vorto ne havas tiajn formojn aŭ ne permesas tiajn ideajn
kuniĝojn"--en lingvo arta estas tute ne eblaj. Supozu ekzemple, ke
morgaŭ viro ricevas la eblon naski infanojn aŭ nutri ilin per siaj
mamoj,--kaj por li tuj ekzistas en la lingvo preta vorto, ĉar en
lingvo arta estas ne ebla la ekzistado de ia vorto por unu sekso kaj
neekzistado por la dua sekso. Supozu, ke morgaŭ iu elektas al si ian
novan, eĉ la plej strangan profesion, ekzemple laboradon je aero,--
por li tuj ekzistas prete vorto, ĉar se en lingvo arta nur ekzistas
sufikso por la esprimo de profesio, ĝi donas al vi jam la eblon esprimi
_ĉian_ profesion, kia nur povus aperi en via cerbo.

   Krom tio ne forgesu, ke la perfektiĝado de lingvo arta estas
ebla ĝis senfineco, ĉar _ĉiun_ bonan regulon, bonan formon, bonan
esprimon, kiu ekzistas en kiu ajn lingvo, lingvo arta havas plenan
rajton aligi al si, ĉian mankon, kiu povus troviĝi en ĝi, ĝi havas
la rajton plibonigi kaj ŝanĝi, dum en lingvo natura pri nenio simila
povas esti parolo, ĉar tiam lingvo natura transformiĝus jam en artan.

   Krom la analizitaj de ni du grandegaj plibonaĵoj de lingvo arta
(eksterordinara facileco kaj perfekteco), ekzistas ankoraŭ aliaj,
pri kiuj ni ne parolos. Ni transiru nun rekte al la _malbonaĵoj_ de
lingvo arta. Kiu eĉ malmulte devus esti unu vorto ĉi tiel] konatiĝis
kun lingvo arta kaj havas sufiĉe da kuraĝo por kredi tion, kion li
_vidas_, kaj ne kun fermitaj okuloj ripetadi fremdajn frazojn, tiu
povas veni nur al unu konkludo, nome, ke mankojn en komparo kun lingvo
natura lingvo arta posedas _neniajn_. Ĉiu el vi, vere, havis la okazon
aŭdi tre multajn atakojn kontraŭ lingvo arta; sed kontraŭ ĉiuj tiuj
ĉi atakoj ni povas rediri nur unu respondon : ĉiuj ili eliras el la
buŝo de homoj, kiuj pri lingvo arta havas nenian scion kaj neniam ĝin
eĉ vidis,--ne sole ne vidis kaj ne esploris, sed eĉ neniam logike
enpensiĝis pri ĝia esenco, kaj anstataŭ ekpensi pri tio, kion ili
parolas, preferas blinde ĵetadi dekstren kaj maldekstren laŭtajn kaj
modajn sed sensencajn frazojn. Se ili eĉ iom konatiĝus kun lingvo
arta, ili ekvidus, ke iliaj frazoj estas tute falsaj; se ili, eĉ
tute ne konatiĝante kun la lingvo, simple ekpensus pri ĝi teorie,
ili ekvidus, ke ĉiuj iliaj frazoj ne havas eĉ la plej malgrandan
fundamenton. Se iu ekdeziros kredigi, ke en la najbara urbo ĉiuj domoj
estas konstruitaj el papero kaj ke ĉiuj homoj tie estas sen manoj kaj
sen piedoj,--li povas imponi per tio ĉi al la _amaso_, kiu ĉiun
vorton elparolitan per aŭtoritata tono de scianta sankte kredas; sed
homo _prudenta_ jam de antaŭe rilatos al tiuj ĉi vortoj tre kritike,
ĉar jam en sia saĝo li trovos neniajn akcepteblajn fundamentojn por
tiuj ĉi frazoj; kaj kiam ĉe li restos ia dubo, li simple iros en
la najbaran urbon kaj _rigardos_, kaj tiam li konvinkiĝos, ke ĉiuj
frazoj, kiujn li aŭdis, estas la plej absoluta sensencaĵo. Tiel estas
ankaŭ kun lingvo arta : anstataŭ blinde ripetadi frazojn, vi bezonas
nur simple _ekpensi_ pri la esenco de tiuj ĉi frazoj, kaj vi jam
komprenos, ke ili ne havas eĉ la plej malgrandan fundamenton ; kaj se
teoria pripenso estos por vi ankoraŭ nesufiĉa, tiam iru simple kaj
_rigardu_, ĵetu okulon en lernolibron de lingvo arta, konatiĝu kun la
konstruo de tiu ĉi lingvo, profundiĝu iom en ĝian jam tre riĉan kaj
diversaspecan literaturon, faru ian provon, rigardu la _faktojn_, kiuj
sur ĉiu paŝo sin trovas antaŭ via nazo,--kaj tiam vi komprenos, kia
grandega sensencaĵo sin trovas en ĉiuj tiuj frazoj, kiujn vi aŭdadis
kontraŭ lingvo arta. Vi aŭdis ekzemple frazon "lingvo ne povas esti
kreita en kabineto, kiel viva ekzistaĵo ne povas esti kreita en la
retorto de ĥemiisto"; tiu ĉi frazo sonas tiel bele kaj "saĝe", ke
por la grandega plimulto da homoj ĝi jam lasas nenian dubon pri tio,
ke lingvo arta estas infanaĵo. Kaj tamen se tiuj ĉi homoj havus tiom
da propra kritika kapablo, por meti malgrandan, tre malgrandan demandon
"kial?"--tiam tiu ĉi laŭta frazo per unu fojo perdus en iliaj okuloj
ĉian sencon, ĉar ili ekvidus, ke nenia logika respondo ekzistas, ke
tiu ĉi frazo estas bele sonanta kolekto da vortoj, kiu ne havas eĉ la
plej malgrandan logikan fundamenton. Tute tian saman frazon oni ja povus
uzi ankaŭ kontraŭ la arta alfabeto, kiun la homaro jam tiel longe uzas
kun la plej granda utilo por si, kaj kontraŭ la arta veturado per helpo
de vaporo aŭ velocipedo, kaj kontraŭ nia tuta arta civilizacio! Kaj
tiun ĉi kaj similajn frazojn la homoj obstine ripetadas ĉiun fojon,
kiam aperas ia nova utila ideo. . . . Ho, frazo, frazo, frazo, kiam vi
ĉesos regni super la spiritoj de la homoj!

   Vi aŭdis, ke arta lingvo estas ne ebla, ke en ĝi homoj ne
komprenados unu alian, ke ĉiu popolo uzados ĝin alie, ke en ĝi oni
nenion povas esprimi, k. t. p. k. t. p. Se ni turnos atenton, ke ĉio
tio ĉi estas aferoj, kiujn ĉe plej malgranda dozo da honesteco kaj
bona volo ĉiu povas facile praktike _trakontroli_, kaj ke ĉiuj tiuj
ĉi frazistoj simple ne _volas_ trakontroli tion, pri kio ili parolas
kun tia aŭtoritata tono, sed pro la aplaŭdado de la amaso ili preferas
fermi la okulojn kaj ĵetadi koton sur la aferon nur tial, ke ĝi estas
nova kaj ankoraŭ ne moda,--tiam ĉiuj tiuj ĉi frazoj montriĝas
jam ne sole ridindaj, sed rekte _indignigaj_. Anstataŭ blinde ĵetadi
frazojn, iru kaj _rigardu_,--kaj tiam vi vidos, ke ĉiuj viaj vortoj
estas simple senceremonia _mensogado_ : vi ekvidos, ke en efektiveco
lingvo arta fakte de longe _jam ekzistas_, ke homoj de la plej diversaj
nacioj jam longe kun la plej granda utilo por si _uzas_ ĝin, ke ili
unu alian _komprenas bonege kaj plej precize_, kiel skribe, tiel ankaŭ
buŝe ; ke homoj de ĉiuj nacioj uzas ĝin ĉiuj _tute egale_; ĝia jam
tre riĉa kaj diversaspeca literaturo montros al vi tute okulvideble, ke
ĉiuj nuancoj de la homa penso kaj sento povas esti esprimitaj en ĝi en
la plej bona maniero. . . . Anstataŭ blinde babiladi diversan teorian
sensencaĵon, iru kaj rigardu la _faktojn_, la longe jam ekzistantajn,
de ĉiu facile kontroleblajn sendubajn kaj nemalkonfeseblajn faktojn,--
kaj tiam por vi restos nenia dubo pri tio, ke iaj motivoj, parolantaj
kontraŭ la enkonduko de lingvo arta en komunan uzadon, ekzistas
absolute _neniaj_.

   Ni revenu nun al tio, pri kio ni parolis en la komenco de tiu
ĉi ĉapitro, t. e. ni prezentu al ni, ke kolektiĝis kongreso el
reprezentantoj de ĉiuj plej gravaj regnoj, por elekti lingvon
internacian. Ni rigardu, kian lingvon ili povas elekti. Ne malfacile
estos pruvi, ke ilian elekton ni povas antaŭvidi ne sole kun tre granda
_kredebleco_, sed eĉ kun plena _certeco_ kaj precizeco.

   El ĉio, kion ni supre diris pri la grandegaj plibonaĵoj de la
lingvoj artaj en komparo kun la lingvoj naturaj, jam per si mem sekvus,
ke esti elektita povas nur lingvo _arta_. Ni supozu tamen por unu
minuto, ke la tuta kongreso malfeliĉe konsistos plene el la plej
obstinaj rutinuloj kaj malamikoj de ĉio nova kaj ke al ili venos en
la kapon la ideo pli bone elekti ian en ĉiuj rilatoj maloportunan
lingvon _naturan_, ol centoble pli oportunan lingvon artan. Ni rigardu,
kio tiam estos. Se ili ekdeziros elekti ian lingvon vivantan de ia el
la ekzistantaj nacioj, tiam kiel grandega malhelpo tie ĉi aperos ne
sole la reciproka envio de la popoloj, sed ankaŭ la tute natura timo
de ĉiu nacio jam simple pro sia ekzistado : ĉar estas afero tute
komprenebla, ke tiu popolo, kies lingvo estos elektita kiel internacia,
baldaŭ ricevos tian grandegan superforton super ĉiuj aliaj popoloj, ke
ĝi ilin simple dispremos kaj englutos. Sed ni sipozu, ke la delegatoj
de la kongreso jam tute ne atentos tion ĉi, aŭ ke ili, por eviti
reciprokan envion kaj engluton, elektos ian lingvon _mortintan_,
ekzemple la latinan,--kio do tiam estos? Estos tre simple tio, ke la
decido de la kongreso restos simple _malviva litero_ kaj fakte _neniam
atingos efektiviĝon_. Ĉiu lingvo natura, kiel viva, tiel ankoraŭ
pli mortinta, estas tiel terure malfacila, ke la almenaŭ iom fonda
ellernado de ĝi estas ebla nur por personoj, kiuj posedas grandan
kvanton da libera tempo kaj grandajn monajn rimedojn. Ni havus sekve ne
lingvon internacian en la vera senco de tiu ĉi vorto, sed nur lingvon
internacian por _la pli altaj klasoj de la societo_. Ke la afero starus
tiel kaj ne alie, tion ĉi montras al ni ne sole la logiko, sed tion ĉi
jam longe okulvideble montris al ni _la vivo mem_ : en efektiveco la
lingvo latina estas ja de longe jam elektita de ĉiuj registaroj kiel
internacia, kaj jam longe en la gimnazioj en ĉiuj landoj laŭ ordono de
la registaroj la junularo devigite dediĉas tutan vicon da jaroj al la
ellernado de tiu ĉi lingvo,--kaj tamen ĉu ekzistas multe da homoj,
kiuj libere posedas la lingvon latinan? La decido de la kongreso sekve
donus al ni nenion novan, sed aperus nur kiel sencela kaj senfrukta
ripeto de tiu decido, kiu longe jam estas farita kaj eĉ efektivigita,
sed sen ia rezultato. En nia tempo nenia decido eĉ de plej autoritata
kongreso neniam povas jam doni al la lingvo latina tiun forton, kiun
ĝi havis en la mezaj centjaroj : tiam ne sole por ĝia internacieco,
sed eĉ por ĝia absoluta reĝado unuanime staris ĉiuj registaroj, la
tuta societo, la tuta ĉiopova eklezio, kaj eĉ la vivo mem, tiam ĝi
prezentis la fundamenton de ĉia scienco kaj de ĉia scio, tiam al ĝi
estis dediĉata la pli granda parto de la vivo, ĝi elpuŝis per si
ĉiujn lingvojn patrajn, ĝi estis ellernata kaj prilaborata _devigite_,
jam simple pro tio, ke en siaj patraj lingvoj la instruituloj simple ne
havis la _eblon_ esprimadi sin,--kaj tamen malgraŭ ĉio la lingvo ne
sole falis, sed eĉ en sia plej bona tempo ĝi estis kaj povis esti nur
apartenaĵo de la _elektitaj klasoj_ de la societo! Dume en okazo de
elekto de lingvo _arta_ ĝin post kelke da monatoj povus bonege posedi
jam per unu fojo la tuta mondo, _ĉiuj_ sferoj de la homa societo, ne
sole la inteligentaj kaj riĉaj, sed eĉ la plej malriĉaj kaj senkleraj
vilaĝanoj.

   Vi vidas sekve, ke la estonta kongreso tute _ne povas_ elekti ian
alian lingvon krom lingvo arta. Elekti ian lingvon naturan, kiam ni
havas la eblon elekti lingvon artan, kiu havas antaŭ la lingvoj naturaj
en ĉiuj rilatoj senduban kaj okulvideblan grandegan plibonecon, estas
tia sama malsaĝaĵo, kiel ekzemple sendi ion el Parizo Peterburgon
per ĉevaloj, kiam ni havas la eblon fari tion ĉi per fervojo. Nenia
kongreso povas fari tian elekton; sed se ni eĉ supozus, ke la kongreso
tiom malmulte pripensos kaj estos tiel blindigita per la rutinaj
kutimoj, ke ĝi tamen faros tian absurdan elekton, tiu ĉi elekto per
la forto de la cirkonstancoj tute egale restos malviva litero kaj en la
vivo la demando pri lingvo internacia fakte restos nesolvita tiel longe,
ĝis pli aŭ malpli frue kolektiĝos nova kongreso kaj elektos lingvon
artan.

   Tiel ni petas vin noti al vi en la memoro tiun konkludon, al kiu ni
venis, nome : _lingvo internacia de la venontaj generacioj estos sole
kaj nepre nur lingvo arta_.

                                   VI

   Nun restas ankoraŭ solvi la demandon, _kia_ nome arta lingvo estos
enkondukita en komunan uzadon. En la unua minuto ŝajnas, ke respondi
tiun ĉi demandon ekzistas nenia eblo, ĉar--kiel vi sendube diros
--"da lingvoj artaj ekzistas ja tre multe kaj ilia nombro povas esti
ankoraŭ mil fojojn pli granda, ĉar ĉiu aparta homo povas krei apartan
lingvon artan laŭ sia arbitro". Ĉu ekzistas tial ia eblo antaŭvidi,
kiu el ili estos elektita? Tiel efektive ŝajnas de la unua rigardo al
la homoj ne konantaj la aferon, kaj tamen antaŭvidi, kaj antaŭdiri,
kia lingvo arta estos elektita, estas tre facile. Tio ĉi venas de tio,
ke la supre dirita en la publiko tre populara opinio pri la nombro de la
ekzistantaj kaj povantaj ankoraŭ aperi lingvoj artaj estas tute erara
kaj estas fondita sur plena nesciado de la historio kaj esenco de la
artaj lingvoj.

   Antaŭ ĉio ni konstatas la fakton, ke, malgraŭ la grandega nombro
da personoj, kiuj laboris aŭ laboras super lingvoj artaj jam en la
daŭro de 200 jaroj, ĝis nun aperis sole nur _du_ efektive pretaj
lingvoj, nome _Volapuek_ kaj _Esperanto_. Turnu atenton sur tion ĉi :
sole nur _du_ artaj lingvoj. Estas vero, ke vi preskaŭ ĉiutage legas
en la gazetoj, ke jen tie jen aliloke aperis ankoraŭ unu aŭ ankoraŭ
kelkaj artaj lingvoj, oni citas al vi ilian nomon, oni donas al vi
ofte eĉ notojn pri la konstruo de tiuj ĉi lingvoj, oni alportas al
vi kelkajn frazojn en tiuj ĉi tiel nomataj novaj lingvoj, kaj al la
publiko ŝajnas, ke novaj artaj lingvoj elkreskadas kiel fungoj post
pluvo. Sed tiu ĉi opinio estas tute erara kaj venas de tio, ke la
gazetoj ne trovas necesa eniĝi en tion, pri kio ili skribas, kaj
kontentiĝas nur per tio, ke ili havas la eblon regali la legantojn
per ridinda novaĵo aŭ fari spritaĵon. Sciu do, ke ĉio tio, kio
ĉiutage estas alportata al vi de la gazetoj sub la laŭta nomo de
"novaj lingvoj internaciaj", estas nur _projektoj_, en rapideco kaj sen
sufiĉa pripenso elbakitaj projektoj, kiuj de realiĝo staras ankoraŭ
tre kaj tre malproksime. Tiuj ĉi projektoj aperas jen en formo de
mallongaj folietoj, jen eĉ en la formo de dikaj libroj kun la plej
laŭtaj kaj multepromesaj frazoj,--aperas kaj tuj malaperas de la
horizonto, kaj vi jam plu neniam aŭdas ion pri ili; kiam la aŭtoroj de
tiuj ĉi projektoj alpaŝas al ilia _realigado_, ili tuj konvinkiĝas,
ke tio ĉi estas tute ne laŭ iliaj fortoj kaj ke tio, kio en teorio
ŝajnis afero tiel facila, en la praktiko montriĝas tre malfacila kaj
neplenumebla. Kial la efektivigo de tiuj ĉi projektioj estas tiel
malfacila kaj tial ĝis hodiaŭ aperis sole nur du efektive pretaj kaj
vivipovaj lingvoj--pri tio ni parolos malsupre, kaj dume ni nur turnas
vian atenton sur tion, ke da lingvoj artaj ĝis nun ekzistas sole nur
du kaj ke sekve se la kongreso hodiaŭ efektiviĝus, ĝi el la jam
ekzistantaj artaj lingvoj havus por elekto nur du. La problemo de la
kongreso estus sekvo jam tute ne tiel malfacila, kiel povus ŝajni de la
unua rigardo. _Kian_ el tiuj ĉi du lingvoj elekti--la kongreso ankaŭ
ne ŝanceliĝus eĉ unu minuton, ĉar la vivo mem jam longe solvis
tiun ĉi demandon en la plej senduba maniero kaj Volapuek ĉie estas
jam elpuŝita de la lingvo Esperanto. La pliboneco de Esperanto antaŭ
Volapuek estas tiel frapante granda, ke ĝi falas al ĉiu en la okulojn
tuj de la unua rigardo kaj ne estas malkonfesata eĉ de la plej fervoraj
Volapuekistoj. Estos sufiĉe, se ni diros al vi la jenon : Volapuek
aperis tiam, kiam la entuziasmo de la publiko por la nova ideo estis
ankoraŭ tute freŝa, kaj Esperanto, dank'al financaj malfacilaĵoj de
la aŭtoro, aperis antaŭ la publiko kelkajn jarojn pli malfrue kaj
renkontis jam ĉie pretajn malamikojn; la Volapuekistoj havis por sia
agitado grandajn rimedojn kaj agadis per la plej vasta, pure Amerika
reklamo, kaj la Esperantistoj agadis la tutan tempon preskaŭ tute sen
iaj materialaj rimedoj kaj montradis en sia agado grandegan nelertecon
kaj senhelpecon; kaj malgraŭ ĉio de la unua momento de la apero de
Esperanto ni vidas grandegan multon da Volapuekistoj, kiuj transiris
malkaŝe al Esperanto, kaj ankoraŭ pli grandan multon da tiaj, kiuj,
konsciante, ke Volapuek staras multe pli malalte el Esperanto, sed
ne dezirante montri sin venkitaj, tute defalis de la ideo de lingvo
internacia entute,--dume en la tuta tempo de ekzistado de Esperanto
(13 jaroj) nenie sur la tuta tera globo troviĝis eĉ unu persono,--
ni ripetas, eĉ _unu_--kiu transirus de Esperanto al Volapuek! Dum
Esperanto, malgraŭ la grandegaj malfacilaĵoj, kun kiuj ĝi devas
batali, daŭre vivas kaj floras kaj konstante plifortiĝas, Volapuek jam
longe estas forlasita preskaŭ de ĉiuj kaj povas esti nomita jam de
longe mortinta.

   En kio konsistas la pliboneco de Esperanto antaŭ Volapuek, ni
ne povas kompreneble analizi tie ĉi tute detale; pro ekzemplo ni
montros nur kelkajn punktojn : 1) Dum Volapuek sonas tre sovaĝe
kaj maldelikate, Esperanto estas plena je harmonio kaj estetiko kaj
memorigas per si la lingvon italan. 2) Eĉ por tute neinstruitaj
Esperanto estas multe pli facila ol Volapuek, sed por instruitaj ĝi
estas tre multe pli facila, ĉar ĝiaj vortoj--krom kelkaj tre
malmultaj--ne estas arbitre elpensitaj, sed prenitaj el la lingvoj
romana-germanaj en tia formo, ke ĉiu ilin facile rekonas. Tial ĉiu
iom civilizita homo jam post kelkaj horoj da lernado povas libere legi
ĉian verkon en Esperanto jam preskaŭ tute sen vortaro. 3) Dum la
uzanto de Volapuek nepre devas ĝin konstante ripetadi, ĉar alie li
ĝin baldaŭ forgesas (dank'al la plena elpensiteco de la vortoj), la
uzanto de Esperanto, unu fojon ĝin ellerninte, jam ĝin ne forgesas,
se li eĉ longan tempon ĝin ne uzas. 4) Esperanto jam en la komenco
estas tre facila por buŝa _interparolado_, dum en Volapuek oni devas
tre longe kaj pacience ekzercadi sian orelon, ĝis oni alkutimiĝas al
klara diferencigado de la multaj reciproke tre simile sonantaj vortoj
(ekzemple "bap, pab, pap, paep, pep, poep, peb, boeb, bob, pop, pup,
bub, pub, pueb, bib, pip, puep" k. t. p., kiuj fariĝas ankoraŭ pli
similaj inter si, se oni prenas ilin en la multenombro, t. e. kun _s_
en la fino). 5) En Volapuek, dank'al kelkaj fundamentaj eraroj en la
principoj de la konstruo (ekzemple : vokaloj en la komenco aŭ fino de
vorto ne povas esti uzataj, ĉar ili estas signoj gramatikaj), ĉiu
nove bezonata vorto nepre devas esti _kreita_ de la aŭtoro (eĉ ĉiuj
nomaj _propraj_, ekzemple Ameriko = Melop, Anglujo = Nelij). Tio ĉi
donas ne sole grandegan nombron da tute superfluaj vortoj por lernado,
sed faras ĉian disvolviĝan paŝon de la lingvo ĉiam dependa de ĝia
aŭtoro aŭ de ia ordonanta Akademio. Dume en Esperanto, dank'al la
plena seninflueco de la gramatiko sur la vortaron kaj dank'al la regulo,
ke ĉiuj vortoj "fremdaj", kiuj jam de si mem estas internaciaj, estas
uzataj senŝanĝe egale kiel en la aliaj lingvoj,--ne sole grandega
multo da vortoj fariĝas tute senbezona por lernado, sed la lingvo
ricevas la eblon disvolviĝadi eterne ĉiam pli kaj pli, sen ia dependo
de la aŭtoro aŭ de ia Akademio.

   Parolante pri la pliboneco de Esperanto antaŭ Volapuek, ni tute
ne intencas per tio ĉi malgrandigi la meritojn de la elpensinto de
Volapuek. La meritoj de Schleyer estas grandegaj kaj lia nomo ĉiam
staros sur la plej honora loko en la historio de la ideo de lingvo
internacia. Ni volis nur montri, ke se hodiaŭ efektiviĝus kongreso por
la elekto de lingvo internacia, tiam ĝi inter la ambaŭ nun ekzistantaj
lingvoj artaj ne povus ŝanceliĝi eĉ unu minuton.

   Ni pruvis sekve, ke se hodiaŭ efektiviĝus kongreso por la elekto
de lingvo internacia, tiam malgraŭ la grandega nombro da ekzistantaj
lingvoj ni povus jam _nun_ kun plena certeco kaj precizeco antaŭvidi,
_kian_ lingvon ĝi elektos, nome : el ĉiuj ekzistantaj lingvoj vivaj,
mortintaj kaj artaj la kongreso povas elekti sole nur _unu_ lingvon :
_Esperanto_. Kia ajn estus la konsisto de la kongreso, kiaj ajn estus
la politikaj kondiĉoj, je kiaj ajn konsideroj, antaŭjuĝoj, simpatioj
aŭ antipatioj la kongreso sin gvidus, ĝi absolute _ne povus_ elekti
ian alian lingvon krom Esperanto, ĉar por la rolo de lingvo internacia
Esperanto estas nun la _sola_ kandidato en la tuta mondo, la sola, tute
sen iaj konkurantoj. Ĉar eĉ ĉe la plej malprospera konsisto de la
kongreso en ĝi tamen sidos homoj pensantaj, kaj la grandega pliboneco
de la lingvo Esperanto antaŭ ĉiuj aliaj lingvoj tro forte falas en la
okulojn al ĉiu, kiu almenaŭ iom konatiĝis kun tiu ĉi lingvo, tial
estas tute ne eble supozi, ke la kongreso elektos ian alian lingvon. Se
tamen, kontraŭ ĉia atendo, la kongreso estos tiom blindigita, ke ĝi
ekdeziros ian alian lingvon, tiam--kiel ni pruvis supre--la _vivo
mem_ zorgos pri tio, ke la decido de la kongreso restu sole malviva
litero, tiel longe, ĝis kolektiĝos nova kongreso kaj faros elekton
ĝustan.

                                  VII

   Nun restas al ni respondi ankoraŭ unu lastan demandon, nome : En la
_nuna_ minuto Esperanto, vere, aperas kiel _sola_ kandidato por lingvo
internacia; sed ĉar kongreso de reprezentantoj de diversaj regnoj
por la elekto de lingvo internacia efektiviĝos kredeble ankoraŭ ne
baldaŭ, eble post dek kaj eble post cent jaroj, tre povas ja esti, ke
ĝis tiu tempo aperos multaj _novaj_ artaj lingvoj, kiuj staros multe
pli alte ol Esperanto, kaj sekve unu el _ili_ devos esti elektita de la
kongreso? Aŭ eble la kongreso mem aranĝos kompetentan komitaton, kiu
okupos sin je la kreo de nova arta lingvo?

   Je tio ĉi ni povas respondi jenon. La ebleco de apero de nova lingvo
per si mem estas tre duba, kaj komisii al komitato la kreadon de nova
lingvo estus tiel same sensence, kiel ekzemple komisii al komitato verki
bonan poemon. Ĉar la kreado de plena, en ĉiuj rilatoj taŭga kaj
vivipova lingvo, kiu al multaj ŝajnas tia facila kaj ŝerca afero, en
efektiveco estas afero tre kaj tre malfacila. Ĝi postulas de unu flanko
specialan talenton kaj inspiron kaj de la dua flanko grandegan energion,
paciencon kaj varmegan, senfine aldonitan amon al la entreprenita afero.
Multajn niaj vortoj tre mirigos, ĉar ŝajnas al ili, ke oni bezonas nur
decidi al si, ke tablo ekzemple estos "bam", seĝo estos "bim" k. t. p.
k. t. p., kaj lingvo jam estos preta. Kun la kreado de pleneca, taŭga
kaj vivipova lingvo estas tute tiel same, kiel ekzemple kun la ludado
sur fortepiano aŭ kun la trairado de densega arbaro. Al homo, kiu ne
konas la esencon de muziko, ŝajnas, ke nenio estas pli facila, ol
ludi fortepianon,--oni ja bezonas nur ekfrapi unu klavon, kaj estos
ricevita tono, vi ekfrapos alian klavon kaj vi ricevos alian tonon,--
vi frapados en la daŭro de tuta horo diversajn klavojn, kaj vi ricevos
tutan kompozicion . . . ŝajnas, ke nenio estas pli facila; sed kiam li
komencas ludi sian improvizitan kompozicion, ĉiuj kun ridego diskuras,
kaj eĉ li mem, aŭdante la ricevatajn de li sovaĝajn sonojn, baldaŭ
komencos komprenetadi, ke la afero iel estas ne glata, ke muziko ne
konsistas en sola frapado de klavoj,--kaj tiu heroo, kiu kun tia
memfida mieno sidiĝis antaŭ la fortepiano, fanfaronante, ke li ludos
pli bone ol ĉiuj, kun honto forkuras kaj jam plu ne montras sin antaŭ
la publiko. Al homo, kiu neniam estis en granda arbaro, ŝajnas, ke
nenio estas pli facila, ol trairi arbaron de unu fino ĝis la dua :
"kio da artifika tie ĉi estas? Ĉiu infano ja povas tion ĉi fari;
oni bezonas nur eniri, iri ĉiam rekte antaŭen,--kaj post kelke da
horoj aŭ post kelke da tagoj vi trovos vin en la kontraŭa fino de la
arbaro". Sed apenaŭ li eniris iom en la profundaĵon de la arbaro, li
baldaŭ tiel perdas la vojon, ke li aŭ tute ne povas elrampi el la
arbaro, aŭ post longa vagado li eliras, sed tute, tute ne en tiu loko,
kie li eliri devis. Tiel estas ankaŭ kun arta lingvo : _entrepreni_ la
kreadon de lingvo, doni al ĝi jam antaŭe nomon, trumpeti pri ĝi al la
leganta mondo--ĉio tio ĉi estas tre facila,--sed feliĉe _fini_
tiun ĉi laboron estas tute ne tiel facile. Kun memfida mieno multaj
entreprenas tian laboron; sed apenaŭ ili iom enprofundiĝis en ĝin,
ili aŭ ricevas senordan kolekton da sonoj sen ia difinita plano kaj sen
ia indo, aŭ ili puŝiĝas je tiom da malhelpoj, je tiom da reciproke
kontraŭparolantaj postuloj, ke ili perdas ĉian paciencon, ĵetas la
laboron kaj jam plu ne montras sin antaŭ la publiko.

   Ke la kreado de taŭga kaj vivipova lingvo ne estas tiel facila
afero, kiel al multaj ŝajnas, oni povas interalie la plej bone vidi
el la sekvanta fakto : oni scias, ke ĝis la apero de Volapuek kaj
Esperanto estis grandega multo da diversaj provoj krei artan lingvon
internacian; ne malmulte da provoj aperis ankaŭ post la apero de
la diritaj du lingvoj; grandegan serion da nomoj de tiuj ĉi provoj
kaj iliaj aŭtoroj vi trovos en ĉia historio de la ideo de lingvo
internacia; tiuj ĉi provoj estis farataj kiel de privataj personoj,
tiel ankaŭ de tutaj societoj; ili englutis grandegan multon da laboroj
kaj kelkaj el ili englutis ankaŭ tre grandajn kapitalojn;--kaj
tamen el tiu ĉi tuta grandega nombro nur _du_, sole nur _du_ atingis
efektiviĝon kaj trovis adeptojn kaj praktikan uzon! Sed ankaŭ tiuj ĉi
du aperis nur _okaze_, dank' al tio, ke unu el la aŭtoroj ne sciis pri
la laborado de la dua. La aŭtoro de la lingvo Esperanto, kiu dediĉis
al sia ideo sian tutan vivon, komencante de la plej frua infaneco, kiu
kun tiu ĉi ideo kunkreskiĝis kaj estis preta ĉion oferi al ĝi,
konfesas mem, ke lian energion subtenadis nur tiu konscio, ke li kreas
ion tian, kio ankoraŭ neniam ekzistis, kaj ke la malfacilaĵoj, kiujn
li renkontadis en la daŭro de sia laborado, estis tiel grandaj kaj
postulis tiom multe da pacienco, ke se Volapuek estus aperinta 5-6
jarojn pli frue, kiam Esperanto ne estis ankoraŭ finita, li (la aŭtoro
de Esperanto) certe perdus la paciencon kaj rifuzus la pluan laboradon
super sia lingvo, malgraŭ ke li tute bone konsciis la grandegan
plibonecon de sia lingvo antaŭ Volapuek.

   El ĉio supredirita vi komprenos, ke nun, kiam la tuta mondo scias,
ke du tute plenaj artaj lingvoj jam longe ekzistas, estas tre dube, ke
troviĝu iu, kiu entreprenus nun similan Sizifan laboron de la komenco
kaj havus sufiĉe da energio, por alkonduki ĝin al feliĉa fino, tiom
pli ke lin ne vigligus la espero doni iam ion pli bonan ol tio, kio jam
ekzistas. Kiom malmulte da espero havus tia entreprenanto, oni vidas
la plej bone el tiuj tre multaj provoj kaj projektoj, kiuj aperis post
Esperanto : malgraŭ ke la aŭtoroj havis antaŭ si jam tute pretan
modelon, laŭ kiu ili povis labori, nenia el tiuj ĉi provoj ne sole ne
eliris el la regiono de projektoj, sed eĉ jam el tiuj ĉi projektoj
mem oni klare vidas, ke se iliaj aŭtoroj, havus la paciencon kaj povon
alkonduki ilin ĝis fino tiuj ĉi laboroj prezentiĝus ne pli bone,
sed kontraŭe, multe _malpli bone_ ol Esperanto. Dum Esperanto bonege
kontentigas _ĉiujn_ postulojn, kiuj povas esti farataj al lingvo
internacia (eksterordinara facileco, precizeco, riĉeco, natureco,
vivipoveco, fleksebleco, sonoreco k. t. p.), ĉiu el tiuj projektoj
penas plibonigi _unu_ ian flankon de la lingvo, oferante por tio ĉi
kontraŭvole ĉiujn _aliajn_ flankojn. Tiel ekzemple multaj el la
plej novaj projektistoj uzas la sekvantan ruzaĵon : sciante, ke la
publiko taksos ĉiun projekton konforme al tio, kiel al ĝi rilatos
la instruitaj _lingvistoj_, ili zorgas ne pri tio, ke ilia projekto
estu efektive taŭga por io en la praktiko, sed nur pri tio, ke ĝi
en la unua minuto faru bonan impreson sur la lingvistojn; por tio ili
prenas siajn vortojn preskaŭ tute sen ia ŝanĝo el la plej gravaj
jam _ekzistantaj_ lingvoj naturaj. Ricevinte frazon skribitan en tia
projektita lingvo, la lingvistoj rimarkas, ke ili per la unua fojo
komprenis tiun ĉi frazon multe pli facile ol on Esperanto,--kaj
la projektistoj jam triumfas kaj anoncas, ke ilia "lingvo" (se ili
iam finos ĝin) estos _pli bona_ ol Esperanto. Sed ĉiu prudenta homo
tuj konvinkiĝas, ke tio ĉi estas nur _iluzio_, ke al la _malgrava_
principo, elmetita pro montro kaj allogo, tie ĉi estas oferitaj la
principoj plej _gravaj_ (kiel ekzemple la facileco de la lingvo por
la nekleruloj, fleksebleco, riĉeco, precizeco k. t. p.), kaj ke se
simila lingvo eĉ povus esti iam finita, ĝi en la fino absolute nenion
donus! Ĉar se la plej grava merito de lingvo internacia konsistus en
tio, ke ĝi kiel eble plej facile estu tuj komprenata de la instruitaj
_lingvistoj_, ni ja por tio ĉi povus simple preni ian lingvon, ekzemple
la latinan, _tute sen iaj ŝanĝoj_,--kaj la instruitaj lingvistoj
ĝin ankoraŭ pli facile komprenos per la unua fojo! La principo de kiel
eble plej malgranda ŝanĝado de la naturaj vortoj ne sole estis bone
konata al la aŭtoro de la lingvo Esperanto, sed ĝuste de _li_ la novaj
projektistoj ja prenis tiun ĉi principon : sed dum Esperanto prudente
kontentigas tiun ĉi principon _laŭ mezuro de ebleco_, penante plej
zorge, ke ĝi ne kontraŭagadu al aliaj _pli gravaj_ principoj de lingvo
internacia, la projektistoj turnas la lutan atenton _nur_ sur tiun ĉi
principon, kaj ĉion alian, nekompareble pli gravan, ili fordonas kiel
oferon, ĉar kunigi kaj konsentigi inter si _diversajn_ principojn ili
ne povas kaj eĉ ne havas deziron, ĉar ili eĉ mem ne esperas doni ion
pretan kaj taŭgan, sed ili volas nur fari efekton.

   El ĉio supredirita vi vidas, ke ne ekzistas eĉ la plej malgranda
kaŭzo por timi, ke aperus ia nova lingvo, kiu elpuŝus Esperanton,--
tiun lingvon, en kiun estas enmetita tiom da talento, tiom da oferoj kaj
tiom da jaroj da pacienca kaj varmege aldonita laboro, la lingvon, kiu
en la daŭro de multaj jaroj estas jam elprovita en ĉiuj rilatoj kaj
en la praktiko tiel bonege plenumas ĉion tion, kion ni povas atendi de
lingvo internacia. Sed por vi, estimataj aŭskultantoj, tio ĉi estas
ne sufiĉa : vi deziras, ke ni donu al vi plenan kaj senduban logikan
_certecon_ pri tio, ke la lingvo Esperanto ne havos konkurantojn.
Feliĉe ni trovas nin en tia situacio, ke ni povas doni al vi tiun ĉi
plenan certecon.

   Se la tuta esenco de lingvo arta konsistus en ĝia _gramatiko_, tiam
de la momento de la apero de Volapuek la demando de lingvo internacia
estus solvita por ĉiam kaj iaj konkurantoj al la lingvo Volapuek aperi
jam ne povus; ĉar malgraŭ diversaj eraroj la gramatiko de Volapuek
estas tiel facila kaj tiel simpla, ke doni ion multe pli facilan kaj pli
simplan oni jam ne povus. Lingvo nova povus diferenci de Volapuek nur
per kelkaj _bagateloj_, kaj ĉiu komprenas, ke pro _bagateloj_ neniu
entreprenus la kreadon de nova lingvo, kaj la mondo pro bagateloj ne
rifuzus la jam tute pretan kaj elprovitan lingvon. En la ekstrema okazo
la estonta akademio aŭ kongreso farus en la Volapueka gramatiko tiujn
negrandajn ŝanĝojn, kiuj montriĝus utilaj, kaj lingvo internacia sen
ia dubo restus Volapuek, kaj ĉia konkurado estus por ĉiam esceptita.
Sed lingvo konsistas ne sole el gramatiko, sed ankaŭ el _vortaro_,
kaj la ellernado de la vortaro postulas en lingvo arta cent fojojn
pli da tempo, ol la ellernado de la gramatiko. Dume Volapuek solvis
_nur_ la demandon de la gramatiko, kaj la vortaron ĝi lasis tute sen
atento, doninte simple tutan kolekton da diversaj elpensitaj vortoj,
kiujn ĉiu nova aŭtoro havus la rajton elpensi al si laŭ sia propra
deziro. Jen kial jam en la komenco mem de la ekzistado de Volapuek
eĉ la plej fervoraj Volapuekistoj nature timis, ke morgaŭ aperos
nova lingvo, tute ne simila je Volapuek kaj inter la ambaŭ lingvoj
komenciĝos batalado. Tute alia afero estas kun Esperanto : oni scias--
kaj tion ĉi eĉ por unu minuto nenia esploranto neas,--ke Esperanto
solvis ne sole la demandon de la gramatiko, sed ankaŭ la demandon de
la vortaro, sekve ne unu _malgrandan parton_ de la problemo, sed la
_tutan_ problemon. Kio do en tia okazo restis por fari al la aŭtoro
de ia nova lingvo, se tia iam aperus? Al li restus jam nenio ol  . . .
eltrovi la jam eltrovitan Amerikon! Ni prezentu al ni efektive, ke
nun, malgraŭ la jam ekzistanta, bonega en ĉiuj rilatoj, ĉiuflanke
elprovita, havanta jam multegon da adeptoj kaj vastan literaturon lingvo
Esperanto, aperis tamen homo, kiu decidis dediĉi tutan serion da jaroj
al la kreado de nova lingvo, ke li sukcesis alkonduki sian laboron
ĝis la fino kaj ke la lingvo proponita de li montriĝas efektive pli
bona ol Esperanto,--ni rigardu do, kian vidon havus tiu ĉi lingvo.
Se la gramatiko de la lingvo Esperanto, kiu donas plenan eblon esprimi
en la plej preciza maniero ĉiujn nuancojn de la homa penso, konsistas
tute el 16 malgrandaj reguletoj kaj povas esti ellernita en duono da
horo,--tiam kion la nova aŭtoro povus doni pli bonan? En ekstrema
okazo li donus eble anstataŭ 16 reguloj 15 kaj anstataŭ 30 minutoj
da laborado postulus 25 minutojn? Ĉu ne vere? Sed ĉu deziros iu pro
tio ĉi krei novan lingvon kaj ĉu la mondo pro tia bagatelo rifuzos
la jam ekzistantan kaj ĉiuflanke elprovitan? Sendube ne; en ekstrema
okazo la mondo diros : "se en via gramatiko ia bagatelo estas pli bona
ol en Esperanto, ni tiun ĉi bagatelon enkondukos en Esperanton kaj la
afero estos finita". Kia estos la vortaro de tiu ĉi lingvo? En la nuna
tempo nenia esploranto jam dubas, ke la vortaro de lingvo internacia ne
povas konsisti el vortoj arbitre elpensitaj, sed devas konsisti nepre
el vortoj romana-germanaj en ilia plej komune uzata formo; tio ĉi
estas ne por tio, ke--kiel opinias multaj pli novaj projektistoj--
la instruitaj lingvistoj povu tuj kompreni tekston skribitan en tiu ĉi
lingvo (en tia afero, kiel lingvo internacia, la instruitaj lingvistoj
ludas la _lastan_ rolon, ĉar por ili ja tia lingvo estas _malplej_
bezona), sed pro aliaj, pli gravaj kaŭzoj. Tiel ekzemple ekzistas
grandega nombro da vortoj tiel nomataj "fremdaj", kiuj en ĉiuj lingvoj
estas uzataj egale kaj al ĉiuj estas konataj sen ellernado kaj kiujn ne
uzi estus rekta absurdo; al ili unisone devas soni ankaŭ ĉiuj aliaj
vortoj de la vortaro, ĉar alie la lingvo estus sovaĝa, sur ĉiu paŝo
estus kunpuŝiĝo de elementoj, malkompreniĝoj, kaj la konstanta regula
riĉiĝado de la lingvo estus malfaciligita. Ekzistas ankoraŭ diversaj
aliaj kaŭzoj, pro kiuj la vortaro devas esti kunmetita nur el tiaj
vortoj kaj ne el aliaj, sed pri tiuj ĉi kaŭzoj, kiel tro specialaj,
ni tie ĉi detale ne parolos. Estos sufiĉe, se ni nur diros, ke ĉiuj
plej novaj esplorantoj akceptas tiun ĉi leĝon por la vortaro kiel
allasantan jam nenian dubon. Kaj ĉar la lingvo Esperanto ĝuste per tiu
ĉi leĝo sin gvidis kaj ĉar ĉe tiu ĉi leĝo granda arbitro en la
elekto de vortoj ekzisti ne povas, restas la demando, kion do povus al
ni doni aŭtoro de nova lingvo, se tia estus kreita? Estas vero, ke al
tiu aŭ alia vorto oni povus doni pli oportunan formon,--sed da tiaj
vortoj ekzistas tre nemulte. Tion ĉi oni la plej bone vidas el tio, ke
kian ajn el la multaj projektoj aperintaj post Esperanto vi prenus, vi
trovos en ĉiu el ili almenaŭ 60% da vortoj, kiuj havas tute tiun saman
formon, kiel en Esperanto. Kaj se vi al tio ĉi ankoraŭ aldonos, ke
ankaŭ la restaj 40% da vortoj diferencas de la Esperanta formo pleje
nur tial, ke la aŭtoroj de tiuj projektoj aŭ ne turnis atenton sur
diversajn principojn, kiuj por lingvo internacia estas treege gravaj,
aŭ simple ŝanĝis la vortojn tute sen ia bezono,--vi facile venos al
la konkludo, ke la _efektiva_ nombro da vortoj, al kiuj oni anstataŭ
la formo Esperanta povus doni formon pli oportunan, prezentas ne pli ol
iajn 10%. Sed se en la Esperanta gramatiko oni preskaŭ nenion povas
ŝanĝi kaj en la vortaro oni povus ŝanĝi nur iajn 10% da vortoj,
tiam estas la demando, kion do prezentus per si la _nova_ lingvo, se
ĝi iam estus kreita kaj se ĝi efektive montriĝus kiel lingvo taŭga
en ĉiuj rilatoj? Tio ĉi estus ne nova lingvo, sed nur iom ŝanĝita
lingvo Esperanto! Sekve la tuta demando pri la estonteco de la lingvo
internacia alkondukiĝas nur al tio, ĉu Esperanto estos akceptita
senŝanĝe en ĝia _nuna_ formo, aŭ en ĝi estos faritaj iam iaj
ŝanĝoj! Sed tiu ĉi demando por la esperantistoj havas jam nenian
signifon; ili protestas nur kontraŭ tio, se _apartaj_ personoj volas
ŝanĝi Esperanton laŭ sia bontrovo; sed se iam aŭtoritata kongreso
aŭ akademio decidos fari en la lingvo tiajn aŭ aliajn ŝanĝojn, la
esperantistoj akceptos tion ĉi kun plezuro kaj nenion perdos de tio
ĉi : ili ne bezonos tiam de la komenco ellerni ian novan malfacilan
lingvon, sed ili bezonos nur oferi unu aŭ kelkajn tagojn por la ellerno
de tiuj ŝangoj en la lingvo, kiuj estos faritaj, kaj la afero estos
finita.

   La esperantistoj tute ne pretendas, ke ilia lingvo prezentas ion
_tiom_ perfektan, ke nenio pli alta jam povus ekzisti. Kontraŭe : kiam
efektiviĝos aŭtoritata kongreso, pri kiu oni scios, ke ĝia decido
havos _forton_ por la mondo, la esperantistoj _mem_ proponos al ĝi
difini komitaton, kiu okupus sin je la trarigardo de la lingvo kaj
farus en ĝi ĉiujn utilajn plibonigojn, se eĉ por tio ĉi oni devus
ŝanĝi la lingvon ĝis plena nerekonebleco; sed ĉar ekzistas nenia
eblo antaŭvidi, ĉu tiu ĉi laboro entute sukcesos al la komitato,
ĉu ĝi ne daŭros senfinan serion da jaroj, ĉu ĝi en konsenteco
estos alkondukita al feliĉa fino kaj ĉu la finita laboro en la
praktiko montriĝos tute taŭga, sekve kompreneble estus tre malsaĝe
kaj nepardoneble de la flanko de la komitato, se ĝi pro la problema
_estontaĵo_ rifuzus la faktan kaj en ĉiuj rilatoj finitan kaj
elprovitan _nunaĵon_; sekve se eĉ la kongreso venus al la konkludo, ke
Esperanto ne estas bona, ĝi povus decidi nur la jenon : akcepti _dume_
la lingvon Esperanto en ĝia nuna forma kaj _paralele_ kun tio ĉi
difini komitaton, kiu okupus sin je la perfektigo de tiu ĉi lingvo aŭ
je la kreo de ia nova lingvo pli ideala; kaj nur tiam, kiam kun la tempo
montriĝus, ke la laborado de la komitato estas feliĉe alkondukita
al fino kaj post multaj provoj montriĝis tute taŭga, nur tiam oni
povus anonci, ke la nuna formo de la lingvo internacia estas eksigata
kaj anstataŭ ĝi eniras en la vivon la formo nova. Ĉiu prudenta
homo konsentos, ke la kongreso povas agi nur tiel kaj ne alie. Sekve
se ni eĉ supozos, ke fina lingvo de la estontaj generacioj estos ne
Esperanto, sed ia alia ankoraŭ ellaborota lingvo, en ĉia okazo la vojo
al tiu lingvo nepre devas konduki tra _Esperanto_.

   Sekve resumante ĉion, kion ni diris de la komenco ĝis la nuna
minuto, ni turnas vian atenton sur tion, ke ni venis al la sekvantaj
konkludoj :

   1. La enkonduko de lingvo internacia alportus al la homaro grandegan
utilon;

   2. La enkonduko de lingvo internacia estas tute ebla;

   3. La enkonduko de lingvo internacia pli aŭ malpli frue nepre kaj
sendube efektiviĝos, kiom ajn la rutinistoj batalus kontraŭ tio ĉi;

   4. Kiel internacia neniam estos elektita ia alia lingvo krom arta;

   5. Kiel internacia neniam estos elektita ia alia lingvo krom
Esperanto; ĝi aŭ estos lasita por ĉiam en ĝia nuna formo, aŭ en ĝi
estos poste faritaj iaj ŝanĝoj.

                                  VIII

   Kaj nun ni rigardu, kio sekvas el ĉio, kion ni supre diris. Unue
sekvas tio, ke la esperantistoj tute ne estas tiaj fantaziistoj, kiaj
ili ŝajnas al multaj tiel nomataj "saĝaj" kaj "praktikaj" homoj,
kiuj juĝas pri ĉio supraĵe kaj sen ia logika pripenso kaj mezuras
ĉion per mezurilo de la modo. Ili batalas por afero, kiu ne sole havas
grandegan gravecon por la homaro, sed kiu al tio havas en si nenion
fantazian kaj kiu pli aŭ malpli frue _devas_ efektiviĝi kaj _nepre_
efektiviĝos, kiom ajn la inerciuloj batalus kontraŭ ĝi, kiom ajn
la saĝuloj ŝercadus pri ĝi. Kiel estas sendube, ke post la nokto
venas mateno, tiel sendube estas, ke post mallonga aŭ longa batalado
Esperanto pli aŭ malpli frue estos enkondukita en komunan uzon por la
komunikiĝoj internaciaj. Ni konfirmas tion ĉi kuraĝe ne tial, ke ni
tiel volas, ke ni tion esperas, sed tial, ke la konkludoj de simpla
logiko diras, ke tiel esti _devas_ kaj ke _alie esti ne povas_. Longan
tempon eble ankoraŭ la esperantistoj devos bataladi, longan tempon eble
ankoraŭ ĉia bubo ĵetados sur ilin ŝtonojn, koton kaj malsaĝajn
spritaĵojn, sed tio, kio devas veni, pli aŭ malpli frue venos. La
iniciatoroj de la Esperanta afero eble ne ĝisvivos ĝis tiu tempo,
kiam fariĝos videblaj la fruktoj de ilia agado, ili iros eble en la
tombon kun la malestima nomo de homoj, kiuj okupadis sin je infanaĵoj,
sed pli aŭ malpli frue por la maldolĉa kaliko, kiun ili trinkas el la
manoj de la samtempuloj, la posteuloj konstruos al ili monumentojn kaj
elparolados ilian nomon kun la plej granda danko. Longe ankoraŭ eble
ili ŝajnos al la mondo senfortaj, multajn fojojn eble ankoraŭ ilia
afero ŝajnos al la mondo eĉ mortinta kaj je ĉiam enterigita--sed
tiu ĉi afero jam neniam mortos, ĉar ĝi morti jam _neniam povas_. La
afero vivos kaj konstante rememorigados pri si; post ĉiu nova silenta
tempo, se ĝi eĉ daŭrus dekon da jaroj, aperos nova revigliĝo; kiam
laciĝos unuj batalantoj, aperos pli aŭ malpli frue novaj energiaj
batalantoj, kaj tiel la afero iros tiel longe, ĝis fine ĝi plene
atingos sian celon. Ne malĝoju tial, Esperantistoj, se nesaĝaj homoj
ironie rimarkas al vi, ke vi estas ankoraŭ tre malmultaj, ne perdu
la kuraĝon, se via afero iras malrapide. La afero konsistas ne en
rapideco, sed en certeco. Multe da sencelaj aferoj ekbrilis antaŭ la
mondo rapide, sed ankaŭ rapide falis; afero bona kaj certa progresas
ordinare malrapide kaj kun grandaj malhelpoj.

   Sur la supre montritajn 5 konkludojn ni turnas apartan atenton de
tiuj esperantistoj, kiuj batalas por sia ideo _senkonscie_ kaj tial
ĉe la plej malgranda rimarko de la kontraŭuloj ekstaras senhelpe kaj
ne scias, kion respondi, aŭ perdas la kuraĝon. Ĉiuj tiuj konkludoj
prezentas produkton de la simpla kaj severa _logiko_. Tial se oni
diras al vi "la mondo ne volas vian lingvon", respondu kuraĝe : "ĉu
la mondo volas aŭ ne volas, ĝi pli aŭ malpli frue _devos_ akcepti
ĝin, ĉar alie esti ne povas". Kiam vi aŭdos "oni diras, ke aperis
nova lingvo, oni diras, ke tia aŭ alia instruita societo aŭ kongreso
deziras elekti tian aŭ alian lingvon aŭ krei novan lingvon", respondu
kuraĝe : "ĉiuj tiuj ĉi famoj aŭ entreprenoj estas fonditaj sur
la plej absoluta nekomprenado de la esenco kaj historio de la ideo
de lingvo internacia; tiaj provoj de la flanko ne sole de privataj
personoj, sed ankaŭ de tutaj societoj ripetiĝis jam multajn fojojn kaj
ĉiufoje finiĝadis kaj devis finiĝadi per la plej plena fiasko; lingvo
internacia povas esti nur Esperanto, ĉar laŭ la leĝoj de la logiko
kaj laŭ la esenco de la afero alie esti _neniel povas_".

   Se oni diras al vi : "tiu aŭ alia esperantisto aŭ societo
esperantista en tro granda sed ne prudenta fervoro faris ian falsan
paŝon kaj ridindigis aŭ diskreditigis per tio ĉi vian tutan aferon",
tiam respondu : "La afero Esperanta dependas de nenia persono nek
societo, kaj nenia homo per siaj privataj falsaj paŝoj povas havi ian
influon sur ĝian sorton; eĉ la aŭtoro de Esperanto mem estas nun por
Esperanto absolute seninflua, ĉar Esperanto jam longe fariĝis afero
pure _publika_".

   La dua, kio sekvas el ĉio, kion ni supre diris, estas la
sekvanta : Se la elekto de lingvo internacia dependus de ia kongreso
de reprezentantoj de diversaj regnoj, ni longe, tre longe kredeble
devus tion ĉi atendi kaj neniu el ni ion povus fari por tio ĉi.
Sed se, kiel ni vidis supre, oni jam nun povas kun plena certeco kaj
precizeco antaŭvidi, al _kia_ nome lingvo la sorto difinis fariĝi iam
internacia, tiam la afero ŝanĝiĝas. Ni ne bezonas jam nun atendi
kongresojn : la celo estas tute klara kaj ĉiu povas sin tiri al ĝi.
Ne bezonante rigardadi, kion diras aŭ faras aliaj, ĉiu povas alporti
sian ŝtonon por la kreskanta konstruo. Nenia ŝtono perdiĝos. Nenia
laboranto tie ĉi dependas de la alia, ĉiu povas agadi aparte, en
sia sfero, laŭ siaj fortoj, kaj ju pli da laborantoj estos; tiom
pli rapide estos finita la granda konstruo. Precipe ni turnas nin al
diversaj sciencaj societoj kaj kongresoj. Ne rigardante, kion faras
aliaj, ne atendante, ke aliaj prenu sur sin la iniciativon, ĉiu societo
aŭ kongreso aparte decidu ion tian, kio alproksimigus la grandan
komunehoman celon almenaŭ je unu paŝo.

---

                                  VII

                                 POEZIO

---

                               LA ESPERO

                   En la mondon venis nova sento,
                   Tra la mondo iras forta voko;
                   Per flugiloj de facila vento
                   Nun de loko flugu ĝi al loko.

                        Ne al glavo sangon soifanta
                        Ĝi la homan tiras familion :
                        Al la mond' eterne militanta
                        Ĝi promesas sanktan harmonion.

                   Sub la sankta signo de l' espero
                   Kolektiĝas pacaj batalantoj,
                   Kaj rapide kreskas la afero
                   Per laboro de la esperantoj.

                        Forte staras muroj de miljaroj
                        Inter la popoloj dividitaj;
                        Sed dissaltos la obstinaj baroj,
                        Per la sankta amo disbatitaj.

                   Sur neŭtrala lingva fundamento,
                   Komprenante unu la alian,
                   La popoloj faros en konsento
                   Unu grandan rondon familian.

                        Nia diligenta kolegaro
                        En laboro paca ne laciĝos,
                        Ĝis la bela sonĝo de l'homaro
                        Por eterna ben' efektiviĝos.

                                                            L. ZAMENHOF.

---

                                LA VOJO

                    Tra densa mallumo briletas la celo,
                Al kiu kuraĝe ni iras.
                Simile al stelo en nokta ĉielo,
                Al ni la direkton ĝi diras.
                Kaj nin ne timigas la noktaj fantomoj,
                Nek batoj de l' sorto, nek mokoj de l' homoj,
                Ĉar klara kaj rekta kaj tre difinita
                Ĝi estas, la voj' elektita.

                    Nur rekte, kuraĝe kaj ne flankiĝante
                Ni iru la vojon celitan!
                Eĉ guto malgranda, konstante frapante,
                Traboras la monton granitan.
                L'espero, l'obstino kaj la pacienco--
                Jen estas la signoj, per kies potenco
                Ni paŝo post paŝo, post longa laboro,
                Atingos la celon en gloro.

                    Ni semas kaj semas, neniam laciĝas,
                Pri l' tempoj estontaj pensante.
                Cent semoj perdiĝas, mil semoj perdiĝas,--
                Ni semas kaj semas konstante.
                "Ho, ĉesu!" mokante la homoj admonas,--
                "Ne ĉesu, ne ĉesu!" en kor' al ni sonas :
                "Obstine antaŭen! La nepoj vin benos,
                Se vi pacience eltenos".

                    Se longa sekeco aŭ ventoj subitaj
                Velkantajn foliojn deŝiras,
                Ni dankas la venton, kaj, repurigitaj,
                Ni forton pli freŝan akiras.
                Ne mortos jam nia bravega anaro,
                Ĝin jam ne timigas la vento, nek staro,
                Obstine ĝi paŝas, provita, hardita,
                Al cel' unu fojon signita!

                    Nur rekte, kuraĝe kaj ne flankiĝante
                Ni iru la vojon celitan!
                Eĉ guto malgranda, konstante frapante,
                Traboras la monton granitan.
                L' espero, l' obstino kaj la pacienco,--
                Jen estas la signoj, per kies potenco
                Ni paŝo post paŝo, post longa laboro,
                Atingos la celon en gloro.

                                                            L. ZAMENHOF.

---

                              AL LA FRATOJ

                   FOrte ni stAru, frAtoj amAtaj,
                   Por nIa sAnkta afEro!
                   NI batalAdu kUne tenATaj
                   Per Unu bEla espEro!

                        Regas ankoraŭ nokto sen luno,
                        La mondo dormas obstine,
                        Sed jam leviĝos baldaŭ la suno,
                        Por lumi, brili senfine.

                   Veku, ho veku, veku konstante,
                   Ne timu ridon, insulton!
                   Voku, ho voku, ripetadante,
                   Ĝis vi atingos aŭskulton!

                        Dekon da fojoj vane perdiĝos
                        La voko via ridata,--
                        La dekunua alradikiĝos,
                        Kaj kreskos frukto benata

                   Tre malproksime ĉiuj ni staras
                   La unu de la alia . . .
                   Kie vi estas, kion vi faras,
                   Ho, karaj fratoj vi miaj?

                        Vi en la urbo, vi en urbeto,
                        En la malgranda vilaĝo,
                        Ĉu ne forflugis kiel bloveto
                        La tuta via kuraĝo?

                   Ĉu vi sukcese en via loko
                   Kondukas nian aferon,
                   Aŭ eksilentis jam via voko,
                   Vi lacaj perdis esperon?

                        Iras senhalte via laboro
                        Honeste kaj esperante?
                        Brulas la flamo en via koro
                        Neniam malfortiĝante?

                   Forte ni staru, brave laboru,
                   Kuraĝe, ho nia rondo!
                   Nia afero kresku kaj floru
                   Per ni en tuta la mondo!

                        Ni ĝin kondukos ne ripozante,
                        Kaj nin lacigos nenio;
                        Ni ĝin traportos, sankte ĵurante,
                        Tra l' tuta mondo de Dio!

                   Malfacileco, malrapideco
                   Al ni la vojon ne baros.
                   Sen malhonora malkuraĝeco
                   Ni kion povos, ni faros.

                        Staras ankoraŭ en la komenco
                        La celo en malproksimo,--
                        Ni ĝin atingos per la potenco
                        De nia forta animo!

                   Ni ĝin atingos per la potenco
                   De nia sankta fervoro,
                   Ni ĝin atingos per pacienco
                   Kaj per sentima laboro.

                        Glora la celo, sankta l'afero,
                        La venko--baldaŭ ĝi venos;
                        Levos la kapon ni kun fiero,
                        La mondo ĝoje nin benos.

                   Tiam atendas nin rekompenco
                   La plej majesta kaj riĉa :
                   Nia laboro kaj pacienco
                   La mondon faros feliĉa!

                                                            L. ZAMENHOF.

---

                               MIA PENSO

                           Sur la kampo, for de l' mondo
                           Antaŭ nokto de somero,
                           Amikino en la rondo
                           Kantas kanton pri l' espero.
                           Kaj pri vivo detruita
                           Ŝi rakontas kompatante,--
                           Mia vundo refrapita
                           Min doloras resangante.

                           "Ĉu vi dormas? Ho, sinjoro,
                           Kial tia senmoveco?
                           Ha, kredeble rememoro
                           El la kara infaneco?"
                           Kion diri? Ne ploranta
                           Povis esti parolado
                           Kun fraŭlino ripozanta
                           Post somera promenado!

                           Mia penso kaj turmento,
                           Kaj doloroj kaj esperoj!
                           Kiom de mi en silento
                           Al vi iris jam oferoj!
                           Kion havis mi plej karan--
                           La junecon--mi ploranta
                           Metis mem sur la altaron
                           De la devo ordonanta!

                           Fajron sentas mi interne,
                           Vivi ankaŭ mi deziras,--
                           Io pelas min eterne,
                           Se mi al gajuloj iras . . .
                           Se ne plaĉas al la sorto
                           Mia peno kaj laboro--
                           Venu tuj al mi la morto,
                           En espero--sen doloro!

                                                            L. ZAMENHOF.

---

                              HO MIA KOR'

                  Ho, mia kor', ne batu maltrankvile,
                  El mia brusto nun ne saltu for!
                  Jam teni min ne povas mi facile,
                  Ho, mia kor'!

                  Ho, mia kor'! Post longa laborado
                  Ĉu mi ne venkos en decida hor'!
                  Sufiĉe! trankviliĝu de l' batado,
                  Ho, mia kor'!

                                                            L. ZAMENHOF.

---

                              LA VOJEVODO

                            (El MICKIEWICZ.)

                  En vespero somera vojevodo kolera
                  Al la hejma kastelo rapidas;
                  Al la lito edzina kun teruro senfina
                  Li alvenas,--neniun li vidas.

                  En doloro brulanta kaj per mano tremanta
                  Sian grizan lipharon li prenis,
                  De la lito foriris, la manikojn retiris
                  Kaj ektondris--kozako alvenis.

                  "Kial, best' abomena, mia pordo ĝardena
                  Restas nokte sen hundo, sen gardo?
                  Prenu tuj mian sakon kaj pafilon kozakan
                  Kaj silente min sekvu, bastardo!"

                  Kun pafil' en la mano al ĝardena altano
                  Ili ambaŭ sen bru' alŝteliĝas.
                  Sur la benka herbaĵo ia lumas blankaĵo :
                  En tolaĵo virino vidiĝas.

                  Unu manon levinte, la okulojn kovrinte,
                  Per la dua forpuŝi ŝi penis
                  Unu viron petantan, surgenue starantan,
                  Kiu nun en la brakoj ŝin tenis.

                  Kaj en flama fervoro li parolis : "Ho, koro,
                  Ĉu jam ĉio por ĉiam perdita?
                  Eĉ la premoj de l' mano per la mon' de l' tirano
                  Ĉiuj estas jam foraĉetitaj?

                  Mi vin tiel amadis, por vi tiel bruladis,--
                  Malproksime nun plori mi devas;
                  Li ne amis, ne ploris, nur per mon' eksonoris,--
                  Kaj li ĉion por ĉiam ricevas.

                  Sur la brusto anĝela lia kapo malbela
                  En dorloto de nun ripozados,
                  De la roza buŝeto, de la ruĝa vangeto,
                  Li ĉielan feliĉon suĉados.

                  Sur ĉevalo fidela, en vetero kruela,
                  Mi rapidas al mia anĝelo--
                  Por sopire foriri kaj al vi nur deziri
                  Bonan nokton en lia kastelo . . ."

                  Ŝi silentas senmove; li komencas denove
                  Sian plendon kun petoj kaj ploro,
                  Ĝis, la brakojn lasinte, la konscion perdinte,
                  Ŝi defalis al li al la koro.

                  En l'arbaĵo silente, aŭskultante atente,
                  Staras ambaŭ gardantoj kovritaj,
                  Ili staras genue, en la manoj senbrue
                  La pafiloj ektremis ŝargitaj.

                  "Estro"! diris kozako, "ia stranga atako
                  Al mi ligas subite la manon;
                  Brulan sentis mi larmon kaj skuantan malvarmon,
                  Kiam tuŝi mi volis la ĉanon."

                --"Pesto! mi vin jam skuos, mi vin plori instruos!
                  Jen saketo kun pulvo : sen vorto
                  Vi preparos, vi pafos, kaj se ŝin vi ne trafos.
                  Mi edzigos vin mem kun la morto.

                  "Supren, dekstren, senskue! Mi ekpafos,--l'unue
                  De l' amanto diskrevu la koro."
                  La servanto ektiris, kaj la kuglo eniris
                  En la frunton de . . . lia sinjoro.

                                                            L. ZAMENHOF.

---

                               LA ROZETO

                              (EL GOETHE.)

                    Knabo vidis--jen rozeto
                    Sur la kampo staras;
                    Bela, juna la floreto . . .
                    Vive kuras la knabeto,
                    Ĝojas, miras, flaras.
                    Sur la kampo la rozet'
                    Kiel infanet'.

                         Knabo diris : "mi eltiros
                         Belulinon mian";
                         Floro diris : "vi foriros,--
                         Per pikiloj mi disŝiros
                         Tuj la manon vian".
                         Sur la kampo la rozet'
                         Kiel infanet'.

                    La sovaĝa knab' ridante
                    La rozeton prenis,--
                    La floreto batalante
                    Sin defendis pikadante,
                    Sed la sorto venis.
                    Sur la kampo la rozet'
                    Kiel infanet'.

                                                            L. ZAMENHOF.

---

                        EN NORD' UNU PINO . . .

                              (El HEINE).

                     En nord' unu pino en solo
                     Dormetas sur nuda altaĵo;
                     Glacia kaj neĝa tavolo
                     Ĝin kovras per tomba tolaĵo.

                     Ĝi sonĝas, ke palmo gracia,
                     En unu dezert' orienta,
                     Eterne pri lando alia
                     Malgaje sopiras silenta.

                                                            L. ZAMENHOF.

---

                            EN SONĜO . . .
                              (El HEINE).

                     En sonĝo princinon mi vidis
                     Kun vangoj malsekaj de ploro,--
                     Sub arbo, sub verda ni sidis,
                     Tenante nin koro ĉe koro.

                     "De l' patro de l' via la krono
                     Por mi ĝi ne estas havinda!
                     For, for lia sceptro kaj trono--
                     Vin mem mi deziras, aminda!

                   --"Ne eble!" ŝi al mi rediras :
                     "En tombo mi estas tenata,
                     Mi nur en la nokto eliras
                     Al vi, mia sole amata!"

                                                            L. ZAMENHOF.

---

                                LORELEJ'

                              (El HEINE).

                     Ne scias mi, kial subita
                     Malgaj' en la koro naskiĝis;
                     El tempo jam enterigita
                     Legendo al mi reviviĝis.

                        Jam malvarmetiĝas l'aero,
                        La Rejno mallaŭte babilas,
                        Per oro de l' sun' en vespero
                        La supro de l' monto rebrilas.

                     Plej belan knabinon mi vidas :
                     En ora ornamo brilante
                     Sur supro de l' monto ŝi sidas,
                     La harojn mistere kombante.

                        La oran kombilon ŝi movas
                        Kaj kantas tra l' pura aero,
                        Kaj forto mirinda sin trovas
                        En tiu ĉi kant' de l' vespero.

                     Ŝipet' iras sur la rivero,
                     Ŝipisto ektremis de l' kanto,
                     Kaj blinda por ĉiu danĝero
                     Rigardas li al la kantanto.

                        Ha, baldaŭ ŝipisto la bela
                        Perdiĝis sub l'akvoturnado;
                        Ĝin Lorelej' faris kruela,
                        Per sia mirinda kantado.

                                                            L. ZAMENHOF.

---

                           KANTO DE STUDENTOJ

                        Ĝoju, ĝoju ni, kolegoj,
                        Dum ni junaj estas!
                        Post plezura estanteco,
                        Post malgaja maljuneco--
                           Sole tero restas.

                        Vivo estas tre mallonga,
                        Kuras ne tenate,
                        Kaj subite morto venos
                        Kaj rapide ĉiun prenos,
                           Ĉiun senkompate.

                        Kie niaj antaŭuloj
                        En la mondo sidas?
                        Iru al la superuloj,
                        Serĉu ilin ĉe l' subuloj--
                           Kiu ilin vidas?

                        Vivu la akademio
                        Kaj la profesoroj!
                        Vivu longe kaj en sano
                        Ĉiu akademiano,
                           Vivu sen doloroj!

                        Vivu, floru nia regno
                        Kaj regnestro nia!
                        Kaj amikoj mecenataj,
                        Protegantoj estimataj
                           De l' akademio

                        Vivu ĉiuj la knabinoj
                        Belaj kaj hontemaj!
                        Vivu ankaŭ la virinoj,
                        Amikinoj kaj mastrinoj,
                           Bonaj, laboremaj.

                        Mortu, mortu, malgajeco,
                        Mortu la doloro!
                        Mortu ĉiu intriganto
                        Kaj malamon konservanto
                           Longe en la koro!

                                                            L. ZAMENHOF.

---

                              AL LA REĜO

                  Vivu la reĝ' al ni, tre longe vivu li!
                        Gardu lin Di'!
                  Justa kaj pia reĝ',--Dio pro nia preĝ'
                        Estu kun li.

                  Forta la reĝa tron', ver' estas lia kron',
                        Glavo la leĝ'.
                  Kun amo en la kor', reĝas kun granda glor' . . .
                        Vivu la reĝ'!

                  Brulu, ho sankta flam' de la eterna am'
                        Pro la patruj'!
                  Kaj forte staros ni, ĉiuj por unu li,
                        Pro la patruj'!

                  Longe, ho, restu vi gloro de la naci',
                        Sur reĝa seĝ'!
                  Via plej granda glor' en la popola kor'.
                        Vivu la reĝ'!

                                                            L. ZAMENHOF.

---

                         NOKTA KANTO DE SOLDATO
                             (De W. HAUFF).

                        En nigra nokto tute sole
                        Mi staras gardon senparole,
                        Eraras for la penso mia
                        Al mia domo familia.

                        Al la standardo fortirita,
                        Ho, kiom estis mi kisita . . .
                        Mi tiam pensis kun malĝojo :
                        Mi vidas vin je l' lasta fojo!

                        Ho dormu dolĉe, karaj miaj!
                        Irante al la litoj viaj,
                        Vi nun per preĝo Dion gloras,--
                        Vi certe ankaŭ min memoras.

                        La horo venis, gard' alia
                        Stariĝos nun sur loko mia.
                        Mi iras dormi tute laca,
                        Mi vidos vin en sonĝo paca.

                                                            L. ZAMENHOF.

---

                            KANTO DE L' LIGO

                           (De W. A. MOZART.)

                        Fratoj, manon donu kore
                        Kaj senzorge, sendolore
                        Belan horon festu ni!
                        Ĉion teran forĵetante,
                        Daŭru forte kaj konstante
                        Nia bela harmoni'!

                        Al la Dio kantu gloron :
                        La spiriton kaj la koron
                        Kial donis la ĉiel'?
                        Serĉi lumon per vereco,
                        Serĉi virton per justeco
                        Estu nia sankta cel'!

                        Homoj en la oriento,
                        Homoj en la okcidento,
                        En la sud' kaj en la nord'!
                        Alte teni homan nomon,
                        Kore ami ĉiun homon
                        Estu nia liga vort'!

                                                            L. ZAMENHOF.

---

                               LA KAPELO

                            (El L. UHLAND.)

                        Supre staras sur la monto
                        La silenta kapeleto,
                        En la valo, ĉe la fonto,
                        Ĝoje kantas paŝtisteto.

                        Sonorado, mortkantado
                        Nun eksonis tra l' silento,--
                        Haltis knabo en kantado
                        Kaj aŭskultas kun atento.

                        En la tombojn de l' monteto
                        El la valo ĉiu venos.
                        Ankaŭ vin, ho paŝtisteto,
                        Oni iam tien prenos.

                                                            L. ZAMENHOF.

---

                            LA GAJA MIGRANTO

                        Se donas Di' al vi favoron,
                        Li sendas vin for el la dom',
                        Por montri sian mirlaboron,
                        La belan mondon, al la hom'.

                        De l' montoj riveretoj fluas,
                        Alaŭdoj kantas super mi,
                        Mi ankaŭ gajan kanton bruas
                        Al la tutmonda harmoni'.

                        Al Dio fidas mi kun ĝojo :
                        Li zorgas pri la tuta ter',
                        Li ankaŭ min sur mia vojo
                        Eterne gardos de danĝer'.

                                                            L. ZAMENHOF.

---

                                LA VOJO

                       (De barono B. N. DELVIG.)

                  Tre ĉarme ĝi lumis, la suno ravanta,
                  En mia de vivo mateno;
                  En brusto kuraĝo kaj forto bolanta,
                  Espero kaj kredo en pleno . . .

                  La kamp' estas larĝa kaj rekta la vojo . . .
                  "Antaŭen sen halto kaj timo!"
                  La trio ĉevala ekkuris kun ĝojo
                  Al celo en la malproksimo.

                  "Pru! halt'!" "Kio estas?" "Risorto rompiĝis."
                  "Antaŭen! malhelpo ne granda!"
                  Denove nun la veturil' ekruliĝis,
                  Saltante sur vojo rubanda.

                  Jen marĉo subite! Denove ni haltis . . .
                  Tagmezo jam . . . Kia ĉagreno!
                  La veturigist' kun murmuro desaltis,
                  Mi pelas kun laŭta malbeno.

                  Tri horojn ni tie sen helpo batalas,
                  Ĝis fine ni kun malfacilo
                  Elrampas. Subite--la suno jam falas--
                  Jen kavo kaj nova barilo! . . .

                  "Returne! kredeble tro dekstren ni iras!"
                  Ni rampas . . . Jam nokt' . . . De l' turmento
                  Ni celon forgesis, ni nun nur sopiras
                  Ripozon sub ia tegmento . . .

                  Halt'! Muro! kaj mi al la pordo rapidas . . .
                  Nur tomboj . . . silenta malĝojo . . .
                  La veturigist' al mi montras kaj ridas :
                  "Ni venis! Finita la vojo!"

                  "La Tempo" sin nomas la veturigisto;
                  Sur voj' malfacila, facila,
                  Li ĉiujn alportas, fidela servisto,
                  Al fina ripozo trankvila.

                                                            L. ZAMENHOF.

---

                            NOKT' EN LA KORO

                              (El BYRON.)

                  Nokt' en la koro . . . la harpo kuŝas . . .
                  Vi tuj ekkantu, kantisto!
                  Se vi la kordojn de l' harpo tuŝas,
                  Vi miron faras, artisto.

                  Se kor' ankoraŭ havas esperon,
                  Per kanto ĝi revekiĝos;
                  Se la okulo kaŝis larmeron,
                  Denove ĝi eklarmiĝos.

                  Kant' via tondru mondan doloron!
                  La gajon mi ne komprenos . . .
                  Vi min plorigu, movu la koron,
                  Aŭ mia brust' ne eltenos.

                  Ĝi de suferoj longe manĝiĝis,
                  Silentan premis la ĉeno! . . .
                  La tempo venis . . . ĝi jam pleniĝis
                  Kiel vazet' de veneno.

                                                            LEO BELMONT.

---

                          AL BRUSTO, AL MIA . . .

                              (El HEINE.)

               Al brusto, al mia--ha, ĝi min doloras,
               Almetu maneton, amata knabino!
               Vi aŭdas, ke tie meblisto laboras?
               Li por mi la ĉerkon konstruas sen fino!

               Ha, kiel li frapas en mi en la koro!
               La vivo forkuras, ne estas jam por mi . . .
               Rapidu, rapidu kun via laboro.
               Ke povu mi foj' je eterne ekdormi.

                                                            LEO BELMONT.

---

                               PRINTEMPO

                        Printempo venas! Vivon donas
                        Al ĉio belulina veno :
                        Varmege suno jam proponas
                        Radiojn siajn, kaj mateno
                        Vizaĝon belan kun rideto
                        Al ĉiuj montras; jam de l' montoj
                        Kun bruo fluas rivereto
                        Kaj detruataj estas pontoj.

                        Denove ĉio reviviĝas,
                        Kantadas venon de printempo . . .
                        Por mi nur daŭras, ne finiĝas
                        Malbona, malvarmega tempo!
                        Por mi ne estas suna lumo,
                        Kaj de printempo bela veno
                        Nenion donas . . . Nur mallumo,
                        Mallumo sola kaj . . . ĉagreno!

                                                           V. DEVJATNIN.

---

                                ŜIPETO

                           Malgranda ŝipeto
                           Kun blanka veleto
                      Naĝadas trankvile sur maro . . .
                           Sed venis ventego,
                           Fariĝis ondego--
                      Pereas ŝipet' sub akvaro!
                           Kaj homo mizera
                           Kun kredo sincera
                      Vivadas trankvile en mondo;
                           Sed kredo forblovis,
                           Ondego sin movis,
                      Kaj homo pereas sub ondo.

                                                           V. DEVJATNIN.

---

                           SCIURO KAJ PAPAGO

                  Sciuro malgranda kuradis en rado
                  Kaj homojn amuzis per sia kurado.
                  Kaj jen al papago ĝi diris fiere :
                  "Mi vin, mizerulo, bedaŭras sincere :
                  Kun kora doloro eterne mi vidas,
                  Ke tute senmove sur ringo vi sidas!
                  Rigardu : jen ĉiam mi kuras pli alte
                  Kaj tial je vivo kontentas senhalte . . ."
                  Papago rigardis sciuron kun moko
                  Kaj diris : "kurado rapida kaj lerta,
                  Sed bone kurante, sur unu nur loko
                  Vi restas, mizera besteto nesperta."

                                                           V. DEVJATNIN.

---

                                ANĜELO

                            (El LERMONTOV.)

                  En mezo de nokto, en blua ĉielo,
                  Traflugis kaj kantis plej bela anĝelo.
                  Kaj nuboj kaj steloj kaj lun' en irado
                  Atentis kun ĝojo je l' sankta kantado.

                  Li kantis feliĉajn, neniam pekantajn
                  Spiritojn, kun Di' en ĉielo loĝantajn;
                  Li kantis pri Patro ĉiela kaj tera--
                  Kaj lia laŭdado ne estis malvera.

                  Animon tre junan en brakoj li tenis;
                  En mondo malgaja naskiĝi ĝi venis.
                  Kaj sono de l' kanto en juna animo
                  Restadis sen vort', sed kun viva estimo.

                  Tre longe en mondo ĝi estis premata,
                  Je revo mirinda pri Di' plenigata!
                  Kaj ŝanĝi la kanton de l' sankta sincero
                  Ne povis por ĝi ĉiuj kantoj de l' tero.

                                                           V. DEVJATNIN.

---

                                 HUSARO

                             (El POŜKIN.)

                        Ĉevalon sian li purigis,
                        Estante forte kolerega,
                        Kaj diris : "min diablo igis
                        En loko loĝi malbonega!

                              Ni ĉiam tie ĉi restadas
                              En turka kvazaŭ batalado :
                              Nur solan supon ni manĝadas
                              Kaj eĉ ne pensas pri drinkado.

                        Kaj mastro tie ĉi malbona,
                        Malbonan havas li edzinon. . . .
                        Nek via skurĝ', nek vorto bona
                        Admonas tie ĉi virinon!

                              Jen urbo Kiev! Lando kia!
                              En buŝon falas mem buletoj,
                              Kaj vinon havas domo ĉia,
                              Kaj kiaj tie virinetoj! . . .

                        Ne estas eĉ domaĝ', je Dio,
                        Sin mem pro ili pereigi!
                        Malbone estas nur per tio . . ."
                      --Per kio? volu min sciigi!--

                              Kaj li komencis plibonigi
                              Lipharon. "Eble ne timulo,
                              Li diris, estas vi, sed igi
                              Vin miri povas mi--spertulo.

                        Aŭskultu : regimento nia
                        Ĉe Dnepro larĝa enlokiĝis.
                        Mastrino estis bona mia,
                        Kaj tombon ŝia edz' foriĝis.

                              Kun ŝi mi baldaŭ amikiĝis;
                              Ni vivis pace, tute bone.
                              Al mi Mario humiliĝis,
                              Ne diris vorton eĉ malbone.

                        Se mi malsobra estis tute,
                        Ŝi mem min zorge kuŝigadis;
                        Ŝi ĉiam tute sendispute
                        Je ĉio tuj mem konsentadis.

                              Feliĉan vivon mi pasigis,
                              Kaj longe tiel vivus eble,--
                              Sed jen subite ĵaluzigis
                              Min io,--mem diabl' kredeble.

                        Mi pensis : kial baptanino
                        Sin levas nokte? kion volas?
                        Tre juna estas ŝi virino,
                        Kaj tial eble ŝi petolas! . . .

                              Mi observadi ŝin intencis.
                              Jen foj' ne dormis mi (en korto
                              Jam estis nokto, kaj komencis
                              Bruegi vent' kun granda forto).

                        Kaj vidas mi : ŝi forrampetis,
                        De forno prenis ŝi karbeton,
                        Min tre facile pripalpetis,
                        Disblovis apud forn' fajreton;

                              Ŝi ekbruligis kandeleton,
                              Kun ĝi angulon ŝi foriĝis,
                              De tie prenis boteleton,
                              Sur balailon ŝi sidiĝis;

                        Ŝi senvestiĝis kaj, sorbinte
                        El boteleto, ŝi tra tubo,
                        Sur balailo sidiĝinte,
                        Tuj malaperis, kvazaŭ nubo.

                            --Ŝi eble estas sorĉistino,--
                              Mi pensis kaj de forn' rapidas,
                              Por vidi sorĉon de virino;
                              Kaj jen mi boteleton vidas;

                        Mi flaris : ia acidaĵo. . . .
                        Mi plankon ŝprucis el botelo :
                        Forflugis--kia mirindaĵo!--
                        Kaj forna forko kaj sitelo!

                              Sub benko katon mi ekvidis,
                              Sur ĝin mi ŝprucis el botelo :
                              Ĝi ternis tuj kaj ekrapidis
                              Subite fornon post sitelo.

                        Sur ĉion ŝprucis sen kompato
                        Jam mi per tuta forto mia,--
                        Kaj ĉio : tablo, benko, pato
                        Forflugis unu post alia.

                              Al ili mi ne volis cedi
                              Kaj trinkis mem per unu fojo
                              Restaĵon . . . Ĉu vi povas kredi?
                              Mi ekaperis tuj en vojo :

                        Mi flugas,--kien? mem ne scias,
                        Kun forto tranĉas nur aeron,
                        Al steloj mi : "pli dekstren" krias. . . .
                        Kaj jen ekfalis mi sur teron,

                              Jen mont'. Sur ĝi kaldronoj bolas,
                              Kaj oni faras ian ludon.
                              Kantadas, fajfas kaj petolas,
                              Kun granda ran' edzigas judon.

                        Mi kraĉis. . . . Flugas jen Mario :
                        "For! hejmen kuru, petolulo!
                        Vin oni tuj formanĝos! . . ."--Kio?!
                        Nu, mi ne estas timemulo!

                              Min ne timigu! Kie vojo
                              Al hejmo estas?--"Jen sidiĝu
                              Sur fornan feron,--kun malĝojo
                              Respondas ŝi,--kaj tuj foriĝu!"

                        Vi volas, ke husar' sidiĝu
                        Sur fornan feron?! Baptanino,
                        Mi petas vin, ne freneziĝu,
                        Ne estu ja malsaĝulino! . . .

                              Ĉevalon! "Prenu, malsaĝulo!"
                              Ŝi efektive diris veron :
                              Jen antaŭ mi ĉeval'-bravulo
                              Per hufo forte batas teron.

                        Sidiĝas mi kun brava vido
                        Sur ĝin kaj trovi bridon penas,
                        Sed vane! Rajdas mi sen brido--
                        Kaj tuj al forno ni alvenas.

                              Kaj jen mi tion saman vidas . . .
                              Ĉevalo tute jam forestis,
                              Kaj mi sur benko rajde sidas . . .
                              Jen kia strang'-okazo estis!"

                        Kaj li daŭrigis plibonigi
                        Lipharon. "Eble ne timulo,
                        Li diris, estas vi, sed igi
                        Vin miri povas mi spertulo."

                                                           V. DEVJATNIN.

---

                            INFANO DE ZORGO

                              (El HERDER.)

                        Finiĝis varmega jam tago,
                        Kaj nokto agrabla fariĝis.
                        Sub ombra cipreso, ĉe lago
                        Diino de Zorgo sidiĝis.

                        El ruĝa argilo Diino
                        Malgaje figuron skulptadis,--
                        Kaj luno, de nokto reĝino,
                        De blua ĉiel' rigardadis.

                        Kaj Zeŭso al bela Diino
                        Parolis kun dia favoro :
                        "Rakontu, malgaja knabino,
                        Pri via doloro en koro."

                        "Ho, Zeŭso!" Diino rediras :
                        "Alportu vi al mi plezuron!
                        Nur solan sen fin' mi deziras :
                        Vivigu vi mian figuron!"

                      --Volonte mi vin kontentigos :
                        Viviĝas figuro jam via! . . .
                        Sed tamen de nun mi devigos,
                        Ke estu eterne li mia.--

                        "Ho, ne!" al li Zorgo parolas :
                        Figuron mi longe skulptadis,
                        Al vi mi lin cedi ne volas,
                        Ĉar lin mi por mi preparadis!

                        Por mi lin restigu! Korege,
                        Sed vane ŝi Zeŭson admonis.
                      --Ho, ne! mi lin amas varmege,
                        Al li ĉar animon mi donis!--

                        "Por kio disputon vi tenas?"
                        Subite la Tero ekdiras :
                        "Al mi li sen dub' apartenas,
                        Ĉar tera en teron foriras!"

                        Kaj dioj disputis senfine,
                        Ĉar cedi neniu deziris
                        Figuron argilan,--sed fine
                        Al Kron' ili ĉiuj ekiris.

                        "Nu, ĉar reciproke ne volas
                        Figuron vi tiun ĉi cedi,"
                        Grizhara Saturn' ekparolas :
                        "Vi kune lin povas posedi.

                        Aŭskultu do, dioj : nur kiam
                        Li mortos, anim' apartenos
                        Al Zeŭso potenca,--kaj tiam
                        Jam Ter' lian korpon alprenos.

                        Kaj vi, ho, de Zorgo Diino,
                        Posedu lin ĝis lia morto!. . . ."
                        Mi pensas, ke tia difino
                        Similas je homa la sorto?

                                                           V. DEVJATNIN.

---

                                 ESPERO

                             (El SCHILLER.)

                  Tre multe homar' kun espero en koro
                  Pri vivo estonta parolas,
                  Kaj ĉiam al celo feliĉa kaj ora
                  Aliri plej baldaŭ ĝi volas.
                  Jen mondo ekvelkas, jen ree disfloras,--
                  Sed homo esperon senĉese adoras.

                  Espero kun li sen-aparte vivadas;
                  Ĝi knabon dorlotas, junulon
                  Per sorĉa radio ĝi gaje logadas,
                  Konsolas ĉe tomb' maljunulon :
                  Li tre lacigita per vojo de tero,
                  Foriras en tombon kun dolĉa espero.

                  Ho, ne! ĝi ne estas elpenso malvera,
                  Per revoj malsaĝaj naskita!
                  Ni scias, ni sentas kun kredo sincera,
                  Ke estos esper' plenumita.
                  Kaj tiu ĉi sento ĉu estas kapabla
                  Nin trompi en nia revaĵo agrabla?

                                                           V. DEVJATNIN.

---

                                GARANTIO

                             (El SCHILLER.)

                  Damon' unu fojon mallaŭte trairis
                  Kun akra tranĉilo sub bask' al tirano--
                  Al Dionizio,--sed unu gardano
                  Lin kaptis subite. Tiran' al li diris :
                  "Pro kio vi al mi, fripono, aliris?"
                --Mi sanktan promeson ekvolis plenumi . . .--
                  "Krimulo! mi tuj vin ordonos krucumi!"

                --Jam longe mi estas al mort' pretigita,
                  Kaj, kredu, ne diros mi eĉ unu vorton
                  Pro mia pardono, ĉar havas mi forton,
                  Por morti sur kruco; sed se inklinita
                  Vi estas al bono,--ho, estu donita
                  Al mi kelka tempo, por fraton edzigi,--
                  Ĉe vi do mi povas amikon restigi.--

                  Kruele ekbrulis tirana rigardo,
                  Kaj diris li post la silento momenta :
                  "Tre bone, kun tio mi estas konsenta;
                  Sed tamen memoru vi tion, bastardo,
                  Ke vian amikon mi tenos sub gardo
                  Ne pli, ol tri tagoj,--kaj poste li mortos,
                  Al vi li per tio pardonon alportos."

                  Al sia amiko Damono alvenis
                  Kaj diras : "tiran' min aljuĝis krucumi,
                  Ĉar volis mi sanktan promeson plenumi . . .
                  Kaj mi nur tri tagojn ricevi elpenis,
                  Por fraton edzigi . . ." kaj li ĉirkaŭprenis
                  Amikon kaj petas : "ho, restu, kurulo,
                  Vi por garantio ĉe malbonegulo!"

                  Amiko volonte konsentis kaj restis
                  En malliberejo li por garantio,
                  Kaj tuj liberigis Damonon per tio . . .
                  Damono edziĝon de frato forfestis,
                  En tria mateno tre frue sin vestis
                  Kaj vojon rapidas, malfrui timante
                  Kaj ĉiam pri sia amiko pensante . . .

                  Subite tre forta ventego fariĝis,
                  Kaj tondro kaj fulmo kaj granda pluvego;
                  Pli forte, pli brue koleras ventego,--
                  Kaj jen riveretoj de mont' ekruliĝis,
                  Riveron plenigis, kaj ĝi ekondiĝis . . .
                  Damono al ponto rapidas de monto
                  Kaj vidas, ke estas rompita jam ponto.

                  Li vagas sub pluvo sur bord' de rivero,
                  Kaj tre malproksime li vidas dometon;
                  Li krias, li vokas, li petas ŝipeton :
                  Sed vane,--neniu ĉar kun malespero
                  Ekvolis batali kun brua rivero . . .
                  Kaj baldaŭ rivero jam aliformiĝis :
                  Ĝi tute je maro simila fariĝis.

                  Kaj jen lian koron plenigis doloro,
                  Li ploras, antaŭen li manojn etendas,
                  Kaj preĝon varmegan al Zeŭso li sendas :
                  "Kompatu!" li petas kun granda fervoro--
                  "Kaj min ekrigardu kun dia favoro!
                  Se al Sirakuzoj vi min ne alportos,
                  Ho! . . mia amiko senkulpe ja mortos!"

                  Sed vane kompaton de Zeŭso li petas :
                  Ventego kaj ondoj kaj pluv' ne ĉesiĝas.
                  Sed ĉiam plifortaj, teruraj fariĝas,--
                  Kaj tempo forpasas . . . Damono formetas
                  De si sian veston, kuraĝe sin ĵetas
                  En bruan riveron kaj naĝas, tranĉante
                  Per brusto nur ondon, kun mort' batalante.

                  Kaj jen li sur bordo jam estas,--elŝiris
                  Sin tute el brakoj teruraj de morto,
                  Kun granda dankem' al favoro de sorto,
                  Rapidas li plu . . . Sed subite eliris
                  El granda arbaro rabistoj. Aliris
                  Al ili Damono,--kaj ili malpace
                  Ĉirkaŭas lin tute, rigardas minace.

                  "Ho, kion vi volas, krimuloj? li diris :
                  Ankoraŭ ne scias, friponoj, vi tion,
                  Ke mi, nur krom vivo, jam havas nenion!
                  Sed vivo--ne mia!" Kaj tuj li aliris
                  Al ili, bastonon de unu elŝiris,
                  Per ĝi li eksvingis, kaj tri li mortigis,
                  Aliajn do ĉiujn facile forigis.

                  Sed suno post pluvo varmege bruligis
                  Migranton, kaj tute li perdis jam forton;
                  Kun granda teruro atendis li morton,--
                  Kaj preĝis li Zeŭson : "vi min liberigis
                  El ondoj bruegaj, de mi vi forigis
                  Rabistojn,--ĉu tie ĉi devas suferi
                  Mi vane kaj morti, amikon oferi?!. . . ."

                  Subite li aŭdas, kvazaŭ murmuretas
                  Ne tre malproksime malgranda rivero!
                  Rapide sin turnas al ĝi kun espero
                  Damono--kaj vidas, ke fonto fluetas.
                  Al ĝi superforte li tuj alvagetas,
                  Soifon brulegan kun ĝoj' kvietigas
                  Kaj korpon malsanan en ĝi li freŝigas.

                  Jam suno varmega majeste subiras
                  Kaj ombroj tre longaj kuŝiĝas sur tero :
                  Tre baldaŭ jam venos trankvila vespero.
                  Sur vojo al urb' du migrantoj jen iras,
                  Damono do ilin en voj' preteriras.
                  Migrantoj parolas, Damono aŭskultas
                  Kaj aŭdas : "lin oni jam nun ekzekutas!"

                  Tumulto piedojn al li flugiligas,
                  En lia animo--senfinaj teruroj. . . .
                  Kaj jen Sirakuzoj ! Nur suprojn de turoj
                  Malalta jam suno facile origas :
                  Jam estas vespero! . . kaj li rapidigas
                  Ankoraŭ pli paŝojn,--kaj vidas--en strato
                  Renkontas lin lia servant' Filostrato.

                --Revenu, ĉar ĉio jam estas finita!--
                  Li diris malgaje : en urbon ne iru,
                  Mi petas vin, el Sirakuzoj foriru!
                  Li estas jam al ekzekuto metita.
                  Li kredis sen fin', ke li estos trompita
                  Neniam de sia amik', kaj nenio
                  Lin povis devigi ne kredi je tio.--

                  "Ho, se jam malfrui al mi estas sorto,
                  Kaj se mi ne povas de mort' liberigi
                  Amikon,--mi devas min ankaŭ mortigi :
                  Tirano ne diru, ke kuris de morto
                  Mi nur dank' al mia anima malforto!
                  Al vi mian vivon volonte mi cedas,
                  Sed sciu, ke homoj kaj amas kaj kredas!"

                  Vespere Damon' Sirakuzojn eniras
                  Kaj vidas, ke kruco sur placo jam staras,
                  Kaj oni jam tute amikon preparas,
                  Por lin ekzekuti . . . Kun forto traŝiras
                  Amason popolan Damono kaj diras :
                  "Mi morton deziris de Dionizio,--
                  Mi estas krimulo, li--nur garantio !

                  En granda mirego popol' silentiĝis. . . .
                  En ĝojo amikoj sin tuj ĉirkaŭprenas
                  Kaj ploras,--pri kio--neniu komprenas,
                  Sed larmoj el ĉiuj okuloj ruliĝis. . . .
                  Minaca tirano pri ĉio sciiĝis;
                  Li je amikeco ilia tre miras
                  Kaj verajn amikojn li vidi deziras.

                  Kaj jen ili venas. Kun vido afabla
                  Tirano renkontas amikojn kaj diras :
                  "Vi venkis min tute, je vi mi tre miras!
                  Mi estas ankoraŭ por amo kapabla,
                  Kaj se mi ne estas al vi malagrabla,
                  Permesu al mi, ke en ligo mi via,
                  Amikoj varmegaj, por vi estu tria! . . ."

                                                           V. DEVJATNIN.

---

                               MIA MIZERO

                         (Litva popola kanto.)

                     Mia mizero, mia mizero!
                     Ĉu mi vin finos iam suferi?
                     Kiam mi iris je l' granda vojo,
                     Mia mizero min akompanis.
                     Sed jen alrajdas cento da fratoj,
                     Kvarcent piedoj estas ĉevalaj.
                     Fratoj! Vi batu mian mizeron
                     Per la piedoj de la ĉevaloj
                     Kaj per brilantaj viaj glavetoj.
                     La junaj fratoj longe ĝin batis,
                     Sed la mizero nenion limas,
                     Mia mizero nenion timas,
                     Kreskas, vastiĝas kaj pligrandiĝas.
                     Mia mizero nenion timas,
                     Elmetas verdajn foliojn, branĉojn.
                     Mia mizero tiam finiĝos,
                     Kiam mi venos al la patrino.
                     Mia patrino loĝas monteton,
                     Altan monteton, novan ĉerketon.

                                                          A. DOMBROWSKI.

---

                               NOVA KANTO

                        Ho! eksonu nova kanto
                        Pri la lingvo Esperanto,
                        Pri ligil' internacia,
                        Revo nia, amo nia!
                        Kreitaĵ' la plej mirinda,
                        Vere estas ĝi laŭdinda
                        De verkistoj, de poetoj,
                        En poemoj kaj odetoj,
                        Pli ol tondro de bataloj,
                        Pli ol dolĉaj najtingaloj,
                        Pli ol belaj aktorinoj,
                        Pli ol fajfoj de maŝinoj,
                        Pli ol oro la plej brila,
                        Pli ol gloro senutila,
                        Pli ol ĉiu, pli ol ĉio,
                        Krom la amo kaj la Dio.
                        Dum venonta la centjaro,
                        Sciu esperantistaro,
                        En Eŭropo, Ameriko,
                        En Azio kaj Afriko,
                        Kie ajn vi veturados
                        Esperanton vi trovados,
                        Sur la strato, en vagono,
                        En hotelo, en salono
                        Kaj eĉ en privata domo :
                        Ĝin parolos ĉiu homo :
                        Laboristo, profesoro,
                        Kaj juĝisto, kaj doktoro,
                        Kaj hebreo, kaj kristano,
                        Kaj litovo kaj japano,--
                        Kaj pereos la plendato :
                        "Mi vin ne komprenas, frato".
                        Por ke venu tiu horo--
                        Kune fratoj, al laboro!
                        Jen per kanto, jen per vorto,
                        Jen agante ĝis la morto,
                        Servu ni al la afero,
                        La plej bela sur la tero,
                        Gardu ĝin de la forgeso
                        Per parolo en la preso;
                        Iru kiel apostoloj
                        Ĝin prediki por popoloj,
                        Kaj eksonu nia voko
                        Sur la ter' en ĉiu loko,
                        En vilaĝoj, en urbetoj,
                        En lernejoj, en gazetoj,
                        Kaj servantajn al la vero
                        Nin fortigu la Espero.

                                                          A. DOMBROWSKI.

---

                             LA MALLIBERULO

                         (Litva popola kanto.)

                     Ho, en la verda, verda arbaro
                     Estas malluma malliberejo.
                     Kaj en ci tiu malliberejo
                     Oni enŝlosis junan frateton.
                     Tie li povas neniam scii,
                     Ĉu venis vintro aŭ la printempo,
                     Neniam vidi la brilan sunon,
                     Nek leviĝantan, nek subirantan.
                     Mi metus oran ringon al muro,
                     Eble mi farus tie fenestron,
                     Eble mi farus tie fenestron,
                     Por ke la frato ekvidu sunon.
                     Mi metus pecon da blanka neĝo,
                     Por ke li sciu la frostan vintron;
                     Mi metus freŝajn florojn al muro,
                     Por lin sciigi pri la somero.

                                                          A. DOMBROWSKI.

---

                            LA TURO BABILONA

                     Kial vi, patroj, en Babilono
                        Konstrui turon komencis
                     Kaj tre fiere ankaŭ je l' trono
                        Ĉiela regi intencis?

                     Ĉu jam senfina, vasta la tero
                        Al vi ne estis sufiĉe?
                     Vi ja trankvile kaj sen danĝero
                        Ĉirkaŭe vivis feliĉe.

                     Kien sin turnis viaj okuloj,
                        Havante lingvon komunan,
                     Trovis loĝejon vi, antaŭuloj,
                        Bonegan kaj oportunan!

                     Jen al vi plaĉis monto, jen valo,
                        Trankvila en Sinorujo,--
                     Ĉie potenco via egala
                        Kaj ĉie via patrujo.

                     Kial deziris vi do subite
                        De l' val' suriri ĉielon?
                     Vi per argilo, brikoj malsprite
                        Atingi pensis la celon?

                     Sed entrepreno via, ho, vana,
                        Senfrukta restis je l' fino;
                     Tuj ĝin detruis Dia la mano,
                        Kondukis vin al ruino.

                     Dum la konstruon vi diligente
                        Plialten levi rapidis,
                     Jen vian lingvon Dio momente
                        Je lingvoj mil disdividis!

                     Nun jam pri kio unu parolas,
                        Komprenas dua nenion,
                     Kaj ne sciante, kion li volas,
                        Al li venigas alion :

                     Unu por l'alta granda konstruo
                        Necese brikon bezonas,--
                     Ne komprenante lin, jen la dua
                        Argilon tuj al li donas.

                     Tuj malkonsento, poste batalo
                        Fariĝis inter la rondo;
                     Tuta l'homaro iris de l' valo
                        Diversajn landojn de l' mondo.

                     Kvankam jam pasis miloj da jaroj
                        De tiu puno de Dio,
                     Regas ankoraŭ inter homaroj
                        Malamo, senharmonio.

                     Vere la patroj kontraŭ la Dio
                        Multege tiam fieris;
                     Kial ĝis nun por peko ilia
                        Senkulpaj idoj suferis?

                     Sed ni esperas baldaŭ refondon
                        De l' lingvo ĉiunacia,
                     Kiel konsolis tutan la mondon
                        Jam la profet' Zefania.

                     Ĝoje l'espero nin jam karesas,
                        Proksiman celon montrante;
                     L'internacia lingvo progresas,
                        Amikojn ĉie trovante.

                     Novajn amikojn voku, amikoj,
                        La voko vana ne estos!
                     Floras jam flor', ne solo radikoj,
                        Je l' frukto baldaŭ ni festos.

                                                            M. GOLDBERG.

---

                                NOVA DIO

                             (De S. FRUG.)

                                   I

                     Jam plena estas la festeno
                     De bril', sonoro, bru', soleno
                     En la palac' de faraono;
                     En vic' pentrinda antaŭ vastaj
                     Trapezaj tabloj sidas gastoj
                     Konvene, en mez' de salono.

                     De l' tron' antikva la apogoj--
                     La saĝeguloj, astrologoj,
                     En silk' brodita envestitaj--
                     La militestroj, generaloj,
                     Armitaj kun hakiloj ŝtalaj,
                     Per ringoj oraj ornamitaj.

                     Sin de kolono ĝis kolono
                     Etendas kiel tend' visono
                     Tre multekosta, multkolora;
                     Kaj de fumilo origita
                     Ĉirkaŭe estas disverŝita
                     La timiano bonodora.

                     Al flut', liutoj, barbitonoj
                     Per rapidegaj belegsonoj
                     Bruega la tintil' ripetas;
                     Kaj peza la amfor' konsolas
                     Rigardon, koron vekas, bolas
                     Kaj muĝas, kaj fajrerojn ĵetas.

                     Atentas faraon' sonoron
                     De l' himnoj kaj gracian ĥoron.
                     Senlima l'ordonanto estas
                     Je la rigardo luma, klara;
                     Ĝi estas fest' neordinara :
                     Nomtagon sian li nun festas.

                     De subpotencaj al li princoj
                     Donacojn oni el provincoj
                     Al li alportas multekostajn--
                     Smeraldojn, perlojn kaj armaĵojn,
                     Tapiŝojn, vazojn kaj teksaĵojn,
                     Arĝenton, elefantajn ostojn.

                     La gastoj riĉajn la donacojn,
                     Envenigitajn la palacojn,
                     Rigardas kun mireg' kaj ravo . . .
                     Tuj, defleksinte pordkovrilon,
                     Tremante, en salonon brilan
                     Eniris brunvizaĝa sklavo :

                     "Aŭskultu reĝ',--la sklavo diris--
                     Mirindaj viroj du aliris
                     Al la pordegoj de la korto . . .
                     Traflugis preter la gardantoj
                     De la kortego, maldormantaj,
                     Tuj nevidate kaj sen vorto.

                     Vidante l'mirajn du personojn,
                     L'ibisoj flugis for . . . Leonojn
                     De l' ĉen' mi lasis--senkuraĝaj,
                     Per la kolharoj balainte
                     La polvon, kapon mallevinte,
                     La besto-reĝoj la sovaĝaj

                     Timeme iris, proksimiĝis
                     Al ili paŝ' post paŝ', stariĝis
                     De l' flankoj sur la piedegoj;
                     Netera gardas ilin forto,
                     Malkovras vojon eĉ sen vorto
                     Al reĝaj tiuj ĉi pordegoj

                     Sonor', paroloj eksilentas,
                     La gastoj kun mireg' atentas . . .
                     "Sed,--krias laŭte l'ordonanto,--
                     De kie venas tiuj viroj?
                     Ĉu portas ili krom' la miroj
                     Donacon indan por reganto?"

                   --Reganto granda,--sklavo diras,--
                     Per forto de la dioj spiras
                     Iliaj la vizaĝoj brilaj . . .
                     Ne finis sklavo,--jen subite
                     En la salonon nepetite
                     Eniris du de Amram filoj.

                     La gastoj vidas, antaŭ l' trono
                     Jen staras Mozes, Aarono
                     Sur la tapiŝ' purpura, riĉa--
                     En simplaj kaj malriĉaj vestoj;
                     Severvizaĝaj kaj majestaj
                     Kun bastoneg' en man' malriĉa.

                                   II

                     Reĝ', rigardinte tre severe
                     La novajn gastojn, nun fiere
                     Demandis : "Kiu vi? al festoj
                     De l' granda reĝo aranĝitaj
                     Kial do venis vi vestitaj
                     En tiaj malriĉegaj vestoj?

                     Al vi malbona fort', magio
                     Malfermis pordon . . . Sed do kio!
                     Mi kun kontent' en la palacon
                     Akceptas ĉiam gastojn tiajn;
                     Se indos sorĉ' atenton nian,
                     Ricevos riĉan vi donacon."

                     La kapon alten eklevinte,
                     Al Di' humile kliniĝinte,
                     Al reĝ' respondis Aarono :
                     Sorĉistoj estas ni neniaj,
                     Ne gardas fortoj nin magiaj . . .
                     Aŭskultu do, ho faraono!

                     Ni ne el reĝa familio :
                     Ni estas filoj de nacio,
                     Per kies manoj humilegaj
                     Fariĝis luksaj viaj landoj,
                     En vic' majesta turoj grandaj
                     Kaj fortikaĵoj kaj kortegoj.

                     Per kies diligent' kaj peno
                     Ekfloris tiu kamp', ĝardeno,
                     Nun de dolĉaĵo plenigita . . .
                     Sed jam sufiĉe ni suferas!
                     Centjara la labor' esperas
                     Jam esti nun rekompencita!

                     La Di' de l' dioj kaj Reganto,
                     La sola Di', ne ŝanĝiĝanta,
                     Alsendis nin al via trono.
                     Lia Spirit' en ni sin trovas :
                     Ĝi niajn lipojn, buŝon movas . . .
                     Atentu Lin, ho faraono :

                     "Jehov' . . ."--"Jehov'? mi lin ne scias,"--
                     Al Aarono laŭte krias
                     Fiera faraon' kun rido :--
                     Al mi di' de Moav', Edomo--
                     Konataj estas, sed la nomo
                     Jehovo--kiu estas li do?

                     El malproksima land' kaj limo
                     Popoloj ĉiuj por estimo
                     Elsendis ja al mi senditojn,
                     Saĝulojn kaj arĥitektistojn,
                     Kaj astrologojn kaj maristojn
                     Kaj pastrojn kaj sankt-oleitojn.

                     Kun laŭda kant' palacon mian,
                     Kiel preĝejon sanktan, dian,
                     Eniris ĉiuj humilege,
                     Al faraon' donacon sian,
                     Kiel oferon sanktan, pian,
                     Sur sojlon metis respektege.

                     Kiel malriĉa devas esti
                     Di' via nova, se, krom vesti
                     Vin pastrovestojn disŝiritajn,
                     Ne povis li de malpotenco
                     Jam per alia rekompenco
                     Vin rekompenci elektitajn.

                     La di' de l' sklavoj malfeliĉaj,
                     Ŝtonistoj tiuj ĉi malriĉaj,
                     La sovaĝuloj kaj sen scioj,
                     De la nudaĵ', mallumo blinda,
                     Ho, kiu estas di' ridinda,
                     La reĝ' de l' reĝoj, di' de l' dioj?

                     Kaj ĉe la tabloj kun bruego,
                     Ektondris laŭte nunridego;
                     Kaj la komuna rida krio
                     Ruliĝis eĥe, laŭte bruis
                     La murojn de l' palaco skuis :
                     Kiu li estas, nova dio?

                     Kiu li estas? . . . Tagoj venis,--
                     Kaj tuj ekkonis, ekkomprenis
                     La Dion Novan Egiptanoj;
                     Sed per turmentoj, malagrabloj
                     De la dezert' en brulaj sabloj,
                     En profundaĵ' de l' oceanoj.

                     Jam pri la Granda Dio Nova,
                     Regant' de l' mondo, Ĉiopova,
                     De l' Nil' la ondoj, kantis, bruis;
                     Kaj kun tondrego kaj ventegoj
                     Inter granitaj la ŝtonegoj
                     De l' maro ond' kantante fluis . . .

                     Kaj resonante al la kanto
                     De l' mar' senfunda kaj bruanta
                     Kun sankta mirsciig' konsola
                     Per triumfega kri : "Libero!"
                     Eksonis laŭte sur la tero
                     Renaskiĝanta la popolo . . .

                                                            M. GOLDBERG.

---

                        CIGNO, EZOKO KAJ KANKRO

                              (El KRYLOV.)

                  Se inter kolegoj jam en la komenco
                  En ia afero malestas konsento,
                  Senfrukta restados ilia intenco,
                  Anstataŭ afero nur estos turmento.

                  Okazis, ke kankro kun cigno, ezoko,
                  Por ŝarĝon transporti de loko al loko,
                  Triope al veturigil' enjungiĝis
                  Kaj tre diligente de l' loko tiriĝis.
                  Sed malgraŭ ilia grandega fervoro
                  Nenion alportis ilia laboro.

                  Ekstreme facile ĝi estus por trio,
                  Se ili laborus nur en harmonio;
                  Sed al la ĉielo la cigno sin tiras,
                  La kankro obstine returne foriras,
                  L'ezoko al akvo la ŝarĝon kunŝiras.

                  Nun kiun pravigi kaj kiun kulpigi,
                  Mi certe kaj tute ne povus klarigi,--
                  Sed la veturilo eĉ paŝon ne faris,
                  Ankoraŭ ĝi staras nun, kie ĝi staris.

                                                            M. GOLDBERG.

---

                             TRI BUDRYS'OJ

                            (El MICKIEWICZ.)

               Budrys, forta kaj sana, maljunulo Litvana,
                 Sur la korton alvokas tri filojn :
               "Iru tuj en la stalojn, selu bone ĉevalojn,
                 Kaj akrigu la glavojn, ĵetilojn.

               Kuras famo en rondo, por tri flankoj de l' mondo
                 Al ni Vilno trumpetas ordonojn :
               Olgerd falos Rusujon, Skirgell iros Polujon
                 Kaj princ' Kejstut atakos Teŭtonojn.

               Fortaj, sanaj vi estas; iru, filoj, mi restas;
                 Litvaj dioj konduku vin, benu!
               Por la vojo utila bona vorto konsila :
                 Tri vi estas, tri vojojn vi prenu.

               Unu devas elkuri, kun Olgerdo veturi
                 Kontraŭ Novgrod post Ilmen kuŝanta;
               Tie vostoj zibelaj, la ornamoj tre belaj,
                 En amasoj la rublo sonanta.

               Dua devas elfali, sub Princ' Kejstut batali :
                 Pereadu Krucistoj-hundfratoj!
               Kaj sukcen' tie ora, drapo mire kolora,
                 Briliantoj en pastraj ornatoj.

               Tria post la Njemeno, en Skirgella la treno,
                 Nur malriĉan akiron li trovos;
               Tie inda nur havo : bona ŝildo kaj glavo,
                 Kaj Polinon kunpreni li povos.

               Super ĉiuj virinoj, plej amindaj Polinoj!
                 Gajaj, kiel la junaj katetoj;
               Blanka, roza la vango, kvazaŭ lakto kaj sango,
                 La okuloj--brilantaj steletoj.

               El Poluj' mi junaĝa, batalanto kuraĝa,
                 Antaŭ jaroj alportis edzinon . . .
               Jam ne batas la koro--kun malĝojo, doloro
                 Rememoras mi vian patrinon."

               Kaj, doninte konsilojn, li benadis la filojn;
                 La armitajn forportis ĉevaloj.
               Aŭtun'-vintro sin trenas, filoj reen ne venas;
                 Eble falis en sangaj bataloj . . .

               Per la neĝo kovrita, rajdas viro armita,
                 Sub la burko objekto tre granda.
               "Filo! sub la mantelo rusa mon' en sitelo?"
               --"Ne, patreto, filino Pollanda!"

               Per la neĝo kovrita, rajdas viro armita,
                 Sub la burko akiro tre granda.
               "El Prusujo! sak' plena, kun la sablo sukcena!
               --"Bofilino, patreto, Pollanda!"

               Per la neĝo kovrita, tria viro armita,
                 Ion grandan li kaŝas sub vesto :
               Budrys jam ne atendis, invitadi li sendis
                 Por la tria edziĝa la festo.

                                                           A. GRABOWSKI.

---

                                REVAĴO

                            (De P. DALMAN.)

                        Sur la valo neĝa vento
                          Blovas ĉiam pli;
                        Fajro sur kameno mia
                          Krakas ĉirkaŭ mi.

                        Ĉe l' kamen' el pipo ringe,--
                          Fumon lasas mi . . .
                        Ĉiuj remomoroj miaj
                          Flugas for kun ĝi.

                        Kie estas la esperoj,
                          La junec' de or'?
                        Kiel vento la blovanta,
                          Ili flugis for!

                        Vent' sen celo, mi sen celo
                          Kun vi, fumo, tri . . .
                        Tri sen celo en la mondo
                          Kune flugu ni!

                                                           A. GRABOWSKI.

---

                               EXCELSIOR

                            (El LONGFELLOW.)

            La nokto rapide la ombrojn delasis,
            Tra Alpa vilaĝo junulo trapasis,
            Tra neĝo, glacio standardon portanta
            Kun tia devizo mirinde sonanta :
                                    Excelsior!

            La frunto malgaja, okulo junula
            Simila al glavo, flamanta kaj brula;
            Kaj kiel tre klara trumpeto arĝenta,
            La vort' stranga sonis tra nokto silenta :
                                    Excelsior!

            Li vidis, en loĝoj feliĉaj, tre ĉarme
            Jen brulis la fajro lumante kaj varme;
            En supr' glaciaĵoj minace ŝin trenis;
            El lipoj junulaj sopiro elvenis :
                                    Excelsior!

            "Ne provu la pason!" maljuna hom' diris,
            En supro sin nigra ventego kuntiris,
            Profunda la akvo, ŝiranta la ondo !"
            Kaj laŭte eksonis la klara respondo :
                                    Excelsior!

            "Halt'!" diris knabino. "Kap' via de l' laco
            Sur tiu ĉi brusto ripozu en paco!"
            Larm' staris en blua okulo brilante,
            Sed tamen respondis junul' sopirante :
                                    Excelsior!

            "Ho! gardu vin antaŭ branĉ' velka de l' pino,
            Ho! gardu vin antaŭ terura lavino!"
            Lin laste por nokto salutis pasanto;
            El alte rediris la malaperanto :
                                    Excelsior!

            Kun al la ĉielo levita rigardo
            La piaj monaĥoj de l' Sankta Bernhardo
            En frua mateno la preĝojn murmuris,
            Kaj krio skuanta l'aeron trakuris :
                                    Excelsior!

            Migranto, duone en neĝo fosita,
            De l' hundo fidela li estis trovita;
            Li tenis ankoraŭ en mano glacia
            Standardon kun stranga devizo jen tia :
                                    Excelsior!

            Kaj en duonlumo la griza, malvarma,
            Li kuŝis senviva, sed bela kaj ĉarma,
            Kaj de malproksime, el klara ĉielo,
            Defalis la voĉo per falo de stelo :
                                    Excelsior!

                                                           A. GRABOWSKI.

---

                             LA PLUVA TAGO

                            (El LONGFELLOW.)

                  La tago malvarma, malgaja, sensuna;
                  Ne haltas la ventoj kaj pluvo aŭtuna;
                  Vinujo je l' muro putranta sin tenas,
                  Sed ĉiu ekblovo foliojn deprenas,
                  Kaj la tago--malvarma, sensuna.

                  Mia vivo malvarma, malgaja, sensuna :
                  Ne haltas la ventoj kaj pluvo aŭtuna;
                  Miaj pensoj sin tenas je tempoj pasintaj,
                  Sed falas en vento esperoj velkintaj,
                  Kaj la tagoj--malvarmaj, sensunaj.

                  Ekhaltu, ho, koro malgaja, ne plendu!
                  Post nuboj la suno radias--atendu!
                  Ne sola vi tiel kun sorto batalas,
                  En vivon de ĉiu la pluvo ja falas,
                  Kelkaj tagoj--malvarmaj, sensunaj.

                                                           A. GRABOWSKI.

---

                          LA SAGO KAJ LA KANTO

                            (El LONGFELLOW.)

                      Mi pafis sagon en la aeron,
                      Ne scias, kie ĝi falis teron;
                      La forfluganta tiel rapidis,
                      Ke mi la kuron tute ne vidis.

                      Mi spiris kanton en la aeron,
                      Ne scias, kie ĝi falis teron!
                      Eĉ la plej bona akrevidanto
                      Ne povas sekvi flugon de l' kanto.

                      Mi longe poste, unu tagon,
                      En kverko trovis la tutan sagon;
                      La tutan kanton kun la muziko
                      Mi trovis en la kor' de amiko.

                                                           A. GRABOWSKI.

---

                          SONORILOJ DE VESPERO

                             (El T. MOORE.)

            Sonoriloj de vespero, sonoriloj de vespero!
            Kiom ili rakontadas pri juneco kaj espero,
            Pri la domo de gepatroj, pri la dolĉa kora ĝojo,
            Kiam mi ilian sonon aŭdis je la lasta fojo!

            Longe, longe jam forpasis tiuj de l' ĝojeco horoj!
            Ekdorminte je eterne jam ne batas multaj koroj.
            En la tomboj ili loĝas post la ĝojo kaj sufero :
            Ne por ili la muziko, sonoriloj de vespero!

            Ankaŭ kiam mi ripozos je eterne en trankvilo,
            Ne ekhaltos la batado de vespera sonorilo,
            Dum kun kanto novaj bardoj paŝos jam sur nia tero
            Kaj vin aŭdos kaj vin laŭdos, sonoriloj de vespero!

                                                           A. GRABOWSKI.

---

                              MI RAKONTIS

                             (El VEJNBERG.)

                     Mi rakontis al maro senborda
                     Pri la grandaj turmentoj en koro,--
                     Kaj per bruo mallaŭta de l'ondoj
                     Ĝi respondis al mi kun favoro.

                     Mi rakontis al vento rapida,
                     Ke ne povas mi spiri libere,--
                     Kaj el landoj ĝi iaj mirindaj
                     Al mi portis tuj freŝon aere.

                     Mi rakontis al verda arbaro
                     De la vivo malgaja dolorojn,--
                     Kaj en ombro ĝi tuj min dormigis,
                     Ŝancelante foliojn kaj florojn.

                     Mi rakontis al suno varmega,
                     Ke mi vidas nur tagojn malklarajn,--
                     Varmigantajn kaj lumajn radiojn
                     Ĝi tuj sendis al mi malavarajn.

                     Mi rakontis al homo-kunfrato
                     Pri la vivo senĝoja,--kaj li,
                     Iel strange movinte la ŝultrojn,
                     Tre rapide foriris de mi.

                                                              E. HALLER.

---

                               MI ELIRAS

                            (El LERMONTOV.)

                    Mi eliras unu al vojeto;
                  Ŝtonoj brilas tra la nebuleto,
                  Nokt' trankvila, step' aŭskultas Dion,
                  Steloj inter si parolas ion.

                    En ĉiel' solene kaj tre bele,
                  Tero dormas en bluaj' radia. . . .
                  Kio do doloras min kruele?
                  Ĉu atendo aŭ bedaŭro ia?

                    Ne bedaŭras mi pli pasintaĵon,
                  Ĝojon ne esperas jam en kor' mi;
                  Serĉas liberecon mi, pacaĵon,
                  Volus forgesiĝi mi, ekdormi. . . .

                    Ne per tiu dormo de l' mortinto!
                  Tiel nur mi estu ekdorminta,
                  Ke en brust' la viva fort' moviĝu,
                  Ke spirante mia brust' leviĝu;

                    Ke l' orelojn ĉiam karesante,
                  Dolĉa kanto sonu sur la ĉerko;
                  Ke kliniĝu, ĉiam verdestante,
                  Kaj sur mi bruadu ombra kverko.

                                                            G. JANOWSKI.

---

                                AŬTUNO

                  Aŭtuno nebula! Arbar' nudiĝanta
               Kun vento bruegas, ĝi ŝajnas ploranta
               Pri ĉarma printempo, pri bela somero . . .
               Kovriĝas per koto de pluvo la tero ;

               Bluaĵo ĉiela enua nubiĝas,
               Kaj suno de l'tero en nuboj kaŝiĝas :
               La kampoj senhomaj en sola silento,
               En ili flugadas kaj ploras nur vento!

                                                             D. JEGOROV.

---

                             KUŜAS SOMERO.

                              (El HEINE.)

                        Kuŝas somero la varma
                        Sur via rozeta vangeto,
                        Kuŝas la vintro malvarma
                        En via malgranda koreto.

                        Tio ĉi baldaŭ sin ŝanĝos,
                        Ho, mia kara trezoro!
                        Vintro sin trovos sur vangoj,
                        Somero la varma en koro!

                                               T. de KANALOŜŜY-LEFLER.

---

                            FILINO DE IFTAH

                  Fajfegas ĵetiloj kaj sonas la glavoj
                        Kaj brilas kaj frapas ponardoj.
                  Sed vane laciĝas herooj la bravaj :
                        Pereas Jehovaj standardoj,
                  Kaj la Amonanoj la sangoavidaj
                  Triumfe rapidas al l' Izraelidoj.

                  Ben-Jair mortiĝas kun ŝtono en brusto,
                        Kaj Gilad droniĝas en sango,
                  La kapo de Maĥir, nomita "la justa",
                        Surstaras sur pinto de stango,
                  Kaj miloj da filoj de l' Supra Jehovo
                  Ekkuŝis sur kampo sen vivo, sen movo.

                  Ho ve, ho malĝojo! La ondoj Jordanaj
                        Elmetos ĝemegojn sovaĝajn,
                  Ploregos patrinoj pri siaj infanoj,
                        Disgratos al si la vizaĝojn,
                  Elŝiros la harojn, per cindro la griza
                  Ekŝutos la kapojn ĉe l' nigra avizo.

                  Kaj Iftah frenezas. Vidante la timon
                        De la elektita popolo,
                  Li vane penegas bravigi l' animon
                        De viroj per laŭta parolo,
                  Kaj jen li ekpreĝas kun malpacienco
                  Al Dio Jehovo, la Suprepotenca.

                  "Ekaŭdu, Jehovo, ekaŭdu la sklavon,
                        Preĝantan al Vi kun doloroj!
                  Mi hejme en Micpo posedas riĉhavon,
                        Aregon da grandaj trezoroj,
                  Mi havas amikojn, mi havas sklavaron,
                  Kaj multon alian, al koro tre karan.

                  "Ho savu nin Vi, jam savinta la avojn
                        El la Egiptujo-fremdlando;
                  Se Vi liberigos nun ree la sklavojn
                        De l' nuna mizero multgranda,
                  Mi, Micpon venonte, al Vi, mia Dio,
                  L'unuavidoton oferos kun pio.

                  "Kaj kio ajn estos l'unuavidoto,
                        Objekto aŭ homo amata,
                  Ĝi estos al Dio brulig-oferota
                        Al Vi, ho Jehovo kompata!"
                  Kaj jen, elmetante kriegojn sovaĝajn,
                  Li ree ekscitas la virojn kuraĝajn.

                  Fajfegas ĵetiloj kaj frapas ponardoj,
                        Resonas ekĝemo kaj krio,
                  Kaj la Amonanoj kun timaj rigardoj
                        Forkuras de l' idoj de Dio,
                  Sed la forkurantajn postflugas rapide
                  La Izraelidoj kaj hakas avide.

                  Kaj de Aroero ĝis urbo Minito
                        Kaj poste ĝis Avel-Kerumo
                  Triumfas Izrael en sanga milito
                        Per glavo, per fajro kaj fumo,
                  Venkataj pereas sub domoruinoj,
                  Sklaviĝas bestaroj, infanoj, virinoj.

                  Kaj plene ŝarĝitaj per riĉaj akiroj
                        Reiras herooj kantantaj,
                  Al kantoj iliaj aliĝas sopiroj
                        De la ekkaptitoj plorantaj,
                  Kaj ĝemas virinoj lacegaj kaj palaj,
                  Kaj dume sonadas la gajaj cimbaloj.

                  Sed jen apudiĝas jam Micpo la kara,
                        Kaj Iftah rigardas sen ĉeso :
                  Li devas ekvidi por dia altaro
                        Oferon laŭ sia promeso.
                  Kaj li rigardadas sen laco-enuo :
                  "Nu, kio do venos al mi la unua?"

                  Jen el malproksimo eksonas tintiloj,
                        Cimbaloj, fajfiloj kaj kordoj.
                  Junuloj, fraŭlinoj per paŝoj facilaj
                        Ĝojdancas en vicoj senordaj
                  Kaj ridas kaj kantas, sin gaje balancas,
                  Kaj al la venkintoj gracie aldancas.

                  De pleja proksimo al la triumfanoj
                        Sin movas fraŭlino junaĝa.
                  Ŝi batas tintilon per siaj blank-manoj,
                        Kun flamo en bela vizaĝo;
                  La harojn serpentajn la vento disblovas,
                  Ŝin forto interna antaŭen almovas.

                  Ŝi dancas, ŝi tintas, ŝi kantas kun ĝojo :
                        "Alvenas la gloraj venkintoj,
                  Ke estu facila por ili la vojo,
                        Sonegu la gloron per tintoj!"
                  Ŝi dancas, movata de l' kora kontento,
                  Nenion anoncas al ŝi l' antaŭsento.

                  Kaj Iftah rigardas al sia ofero,
                        Al sia unuavidato. . . .
                  Subite . . . ho, tio ĉi estas ne vero. . . .
                        Ŝi estas--_filino l' amata!_
                  La sola filino! Jehovo ĉiela!
                  Ho, kia malico de l' sorto kruela!

                  Kaj Iftah ĝemegas, disŝiras la veston
                        Kaj cindron sur kapon surŝutas,
                  Kaj inter la viroj, volantaj ĝojfeston,
                        Li vortojn terurajn balbutas. . . .
                  Kaj ĉio mutiĝas. En kelke da horoj
                  La Izraelujon ekprenas doloroj.

                  "Ne ploru, ho patro, ĉesigu la ĝemon
                        Kaj estu do viro ĝis fino.
                  Vi faris promeson ne malsingardeman,
                        Ĉar kion signifas fraŭlino
                  Kompare je miloj da viroj, savitaj
                  Per la heroaĵoj, de Dio donitaj?

                  "Vi faris promeson glorindan, ĉar savo
                        De miloj per unu ofero
                  Eterne estados faraĵo multbrava,
                        Belega, mirinda afero,
                  Kaj timos nacioj la Izraelanojn,
                  Ĉar ili ne ŝparas eĉ proprajn infanojn.

                  "Vi donu ekzemplon, plenumu la vorton,
                        Sciigu l' amatan popolon,
                  Ke ĝoje mi prenas nun tiun ĉi sorton,
                        Ke mi ne bezonas konsolon.
                  Multegaj fraŭlinoj ekzistas, mi scias,
                  Ĉe ni, kiuj mian mortiĝon envias.

                  "Nur unu malĝojo min pikas en koro--
                        Ke vi nun izola ekrestos,
                  Ke en maljuneca kruela doloro
                        Ĉe vi parenculo malestos,
                  Al vi li ne diros parolojn kunsentajn,
                  Al vi li ne kombos la harojn arĝentajn.

                  "Ho, ve al mi! Kvankam brilados la nomo
                        De Iftah en ĉiu nacio,
                  Sed Iftah ekmortos, kun li--lia domo :
                        Mi iras senfrukta al Dio.
                  Ho ve al mi, patro! Vi nepon ne konos,
                  Konsoloj el buŝo parenca ne sonos.

                  "Nun, patro amata, kun la amikinoj
                        Mi iros sur montojn najbarajn,
                  Ni tie sur suproj, ĉe ŝtonaj ruinoj
                        Sonigos malĝojajn gitarojn
                  Kaj kun la plorantaj eksonoj sonoraj
                  Ni kantos pri miaj animaj doloroj :

                  "Ke mi ne ekĝuis la edzajn karesojn,
                        Ne portis infanon sub koro,
                  Ne povis pliigi patrujajn sukcesojn
                        Per filoj, kovritaj de gloro,
                  Ke mortas nun mia virgeco floranta
                  Kun ĝojo multnombra, en ĝi troviĝanta."

                  Ne trono altega sin levas sur placo,--
                        Sin levas altega lignaro;
                  Ne krioj de ĝojo bruadas en spaco,--
                        Bruadas kaj ĝemas viraro,
                  Kaj tie, en blanka vestaĵo el lino,
                  Silente sursidas palega fraŭlino.

                  La viroj ĝemegas, la viroj sopiras,
                        Virinoj en larmoj plendronas,
                  Sed Iftah kun torĉo brulanta aliras
                        Kaj fajron al lignoj aldonas,
                  La lignoj ne volas kaj kontraŭ sin metas,
                  Sed Iftah obstinas kaj pajlon enĵetas.

                  Kaj jen ekkriegis l' amaso popola,
                        Kaj eĥo eksonis en valo.
                  Bruliĝis subite la aro tremola
                        Leviĝis fumega vualo,
                  Ekblovis, ekfajfis ventego kruela,
                  L' oferon alprenis al si la ĉielo.--

                  Kaj jen ĉiujare la izraelinoj
                        Kunvenas por plori sur montoj
                  Kaj tie ĉi brilas la fajr'-iluminoj,
                        Sonadas malgajaj rakontoj,
                  Kaj laŭte aŭdigas sonado de ĥoroj.
                  L'aero pleniĝas de ĝemoj kaj ploroj

                  La izraelinoj parolas pri l'bela
                        Fraŭlino brulig-oferita
                  Kaj dankas fervore al sankta ĉielo
                        Por venko de ĝi donacita,
                  Kaj sendas al Dio petegojn humilajn
                  Forigi de l'lando terurojn similajn.

                                                              A. KOFMAN.

---

                             LA SKLAVOŜIPO

                              (El HEINE.)

                                   I

                    La ŝipoŝarĝisto Minheer van Kek
                 Sidadas en longa medito,
                 Li taksas sur ŝipo la koston de l' ŝarĝ',
                 La sumon de ebla profito.

                    "Tricent barelegoj da pipro, da gum'
                 Kaj poste la sablo de oro . . .
                 Ĝi estas tre bona, sed tamen al mi
                 Pli plaĉas la nigra trezoro.

                    "Ses centojn da negroj mi ĉe Senegal
                 Akiris je prezo profita.
                 Malmola viando, simila al ŝton',
                 La membroj--el ŝtalo forĝita.

                    "Mi donis por tiu ĉi bela akir'
                 Brandakvon, glasperlojn kaj feron;
                 Gajnonte en ĉio ok centojn je cent,
                 Mi faros bonegan aferon.

                    "Se restos el ili ne pli ol tricent
                 Ĉe veno al Rio-Ĵanejro,
                 Mi havos cent orajn dukatojn por pec'
                 De l' domo Gonzales Perejro."

                    Sed jen deturniĝas Minheer van Kek
                 De sia pensado persista :
                 Al li proksimiĝas la ĥirurgiist'
                 Van Smisen, la ŝip-kuracisto.

                    Van Smisen, maldika malgrasa figur',
                 La nazo kun ruĝaj verukoj.
                 "He, kiel nun fartas--ekkrias Van Kek,
                 La negroj kun la antaŭtukoj?"

                    Van Smisen salutas. "Hodiaŭ al vi,
                 Ne estos agrabla raporto :
                 Bedaŭre en tiuj ĉi tagoj sur ŝip'
                 Oftiĝis l' apero de morto.

                    "Ĝis nun ĉiutage mortadis po du,
                 Hodiaŭ--ne malpli ol seso,
                 Du viroj, kvar inoj : la morto ĉe ni
                 Laboras kun granda sukceso.

                    "Mi la malvivulojn esploris kun pen',
                 Ĉar ofte la nigraj satanoj
                 Trompadas, por esti ĵetitaj de l' ŝip',
                 Estante plenvivaj kaj sanaj.

                    "Mi lasis depreni de ĉiu mortint'
                 La feran multpezan katenon,
                 Ke ili ne estu barataj de ĝi,
                 Faronte la maran promenon.

                    "Kaj tuj el la maro elnaĝis areg'
                 Da skvaloj sangame-malsataj,
                 La bestoj avidas je negroviand'
                 Kaj estas de mi pensiataj.

                    "De l' tago ke ni nin demetis de l' bord',
                 Nin sekvas ĉi tiuj gajuloj
                 Kaj flaras l' aeron, turniĝas al mi
                 Kun mutaj, sed klaraj postuloj.

                    "Ĝi estas amuzo aŭskulti de l' ŝip'
                 La dentokrakadon de l' bestoj;
                 La unuj profitas je kapo aŭ man',
                 L' aliaj je sangaj intestoj.

                    "Post sata manĝado la bestoj al ni
                 Alnaĝas en aro solena
                 Kaj min rigardadas kun preskaŭ-dezir'
                 Min danki por tia festeno."

                    Sed lin interrompas, ĝemante, van Kek
                 Kun krio : "Malbeno de sorto!
                 Kiele malhelpi je tia malbon'
                 Kaj savi la negrojn de morto?"

                    Van Smisen rediras : "En tiu ĉi mort'
                 La negroj mem estas la kaŭzo,
                 Ĉar ili difektas l'aeron de l' ŝip'
                 Per spiro kaj mortas pro naŭzo.

                    "Aliaj pereas pro melankoli'
                 Kaj fine pro granda enuo,
                 Kaj farus al ili utilon aer',
                 Dancado, muziko kaj bruo."

                    Kaj diras van Kek : "La konsilo, doktor',
                 Min ravas, ĝi estas tre bela,
                 Vi montras vin, mi ĝin konfesas al vi,
                 Pli saĝa ol Aristotelo.

                    Se la prezidanto de la Societ'
                 "Tulipo-nobligo Holanda"
                 Sin nomas saĝulo,--kompare je vi
                 Li estas azeno multgranda.

                    "Muzikon, muzikon! la nigra viand'
                 Tuj sur la ferdekon de l' ŝipo!
                 Kaj kiu ne trovos amuzon en danc
                 Ĉi tiu ĝin trovos en vipo!"

                                   II

                    Milaroj da steloj de l' blua ĉiel'
                 Bril-lumas per fajr-iluminoj,
                 Rigardas kun varmo, kun amo, kun saĝ'
                 Kiele okuloj virinaj.

                    Rigardas la maron, kaj tiu ĉi mar'
                 Fosfore radias purpuron
                 Kaj balanciĝetas, kaj ondo post ond'
                 Elĝemas voluptan plezuron.

                    La veloj ne bruas ĉe l' masto de l' ŝip',
                 Rulitaj de la ŝipanaro,
                 Sed lumas lanternoj sur ĝia ferdek'
                 Kaj sonas muzik' sur la maro.

                    Ŝipano muzikas per granda tambur'
                 Kaj la kuiristo per fluto,
                 La ŝipa piloto--per violonĉel',
                 Kaj Smisen--trumpet' per dufuta.

                    Kaj cento da negroj, la seksoj en kun',
                 Krietas kaj saltas kaj dancas,
                 Post ĉia eksalto la fera katen'
                 Sin brue kaj takte balancas.

                    La negroj saltadas kun bruo kaj ĝoj'
                 Kaj iam negrin-belulino
                 Alpremas plen-nudan amikon al si
                 Kun voluptemeco senfina.

                    La ekzekutisto kun gaja rigard'
                 Gvidadas la ordon sur ŝipo,
                 Li estas de l' balo la "Maitre des plaisirs"
                 Kaj danci invitas per vipo.

                    Sonadas trumpeto, krakadas tambur',
                 Laŭtiĝas la bruo sovaĝa,
                 Kaj ĉie vekiĝas la monstroj de mar'
                 Dormintaj en dormo malsaĝa.

                    Duone-dormante alvenas skvalar'
                 En centoj, pikata de miro,
                 Rigardas la ŝipon kun granda konfuz',
                 Ĉu eble montriĝos akiro.

                    Sed ili rimarkas : la horo de l' manĝ'
                 Ne estas ankoraŭ sonita,
                 Kaj ĉiu oscedas per larĝa buŝeg',
                 De dentoj-segiloj plantita.

                    Sonadas trumpeto, krakadas tambur',
                 La negroj dancadas sen fino,
                 La skvaloj mordegas la vostojn al si
                 Pro la malsatego obstina.

                    Mi pensas, al ili ne plaĉas muzik'
                 Kiele al ĉia fripono.
                 "Ne kredu al malmuzikema brutul',"
                 Eldiris poet' Albiona.

                    Sonadas trumpeto, krakadas tambur',
                 La negroj senlace baletas,
                 Ĉe l' alta fokmasto Minheer van Kek
                 Rigardas ĉielon kaj petas :

                    "Pro Kristo! konservu, plej sankta Sinjor',
                 La vivon al miaj sovaĝaj,
                 Se ili ekpekis, vi scias, ho Di',
                 Ke ili ja estas malsaĝaj.

                    "Pardonu Vi ilin, pro amo al Krist',
                 Mortinta por savo de l' tero,--
                 Ĉar se al mi restos ne pli ol tricent,
                 Pereos la tuta afero."

                                                              A. KOEMAN.

---

                    AL LA MEMORO DE JOZEF WASNIEWSKI

               Floro falis ankoraŭ! sekiĝis herbero kaj mortis,
            Velkis pro vintra la frosto ĝia verdanta folio!
            Morto senkora, ho kial estas al vi permesite
            Fosi en fosan profundon ĉion la belan en mondo?
            Kial, ho kial faliĝas la herbo, verdanta sur kampo,
            Kial disiĝas de vivo freŝa, floranta ĝis nun?
            Dolĉa la morto por la maljunulo, la laca de vivo;
            Kuŝas arĝenta la haro bele sub tomba cipreso.
            Tiun ne plendu, ĉar lia ja estas feliĉa la sorto,
            Ĉar en la tombon li mem iras kun ĝojo, sen timo;
            Dolĉa eĉ morto junula, la mort' en mateno de l'vivo,
            Antaŭ ol frosta la nokto detruis burĝonon en ĝermo!
            Dolĉa la morto, kiam ne pasis la kredo je vivo,
            Kiam trompa vivado ne kovris flugilon per polvo!
            Sed jam kiam junulo viriĝis kaj lasis la ludon,
            Vivo nun estas ja ĉarmo, nun malfeliĉo la morto.
            Tiam ja estas maldolĉe disiĝi de faro farata :
            Ĝojus la koro, vidante frukton de longa laboro.
            Kiu do ĉiam por noblaj ideoj vivadis, batalis,
            Tiu kun akra malĝojo iras en valon de ombroj,
            Lasas la komencitaĵon kun pleje mordanta doloro :
            Estas malgranda la aro, kiu batalis kun li!

               Akra estas funebro! Neniam pli noblan animon
            Ol la ĵus forirantan trovos vi sur nia tero.
            Eĉ se vi iros, simile al Diogeno, tra l'urboj
            Kun la lumilo en mano, _homon_ serĉante sur strato,
            Tamen neniun en tuta la mondo renkonti vi povos,
            Kiu pli inde ol li portas la nomon de homo,
            Vivon vere pli _homan_ travivis en senco profunda,
            Kaj dediĉitan al ĉio alta kaj nobla en mondo.
            Amo al ĉio, al ĉiuj, jen fundo de lia esenco,
            Amo en faro kaj vorto, jen kio estis li mem!
            Por la premitaj, por ĉiuj suferoj, por la mizeruloj
            Sentis la nobla animo flame kaj varme ĉe li.
            Ne eĉ iu al li konfidis vane doloron,
            Vane neniu ĉe li frapis la pordon de l'kor'.

               For li estas! Ho, kiu plenigos la lokon lasitan?
            Kiu plenumos en mondo faron farotan de li?
            For li estas. Sed tamen ĉe ni li vivas ankoraŭ,
            Kiuj en akra doloro staras ĉe nova la tombo.
            Ni, kiuj konis l'animon poetan ne nur per la kantoj,
            Kiujn li donis al ni, sed per la tono la varma
            El lia brust' eliranta, portanta varmon ĉirkaŭen,
            Kie troviĝis la kordo, kiu agordis al ĝi.
            Nin neniam forlasos la bela sunhela memoro
            De la mortinta amiko, ĝi lumos belege en koro!
            Tiel li vivas kaj tiel li estos vivanta, ĝis kiam
            Restos neniu jam plu, kiu lin konis en ver'.

                                                             V. LANGLET.

---

                           LATVA POPOLA KANTO

                        Mi en kampo kapon metos,
                        Por defendi patrolandon.
                        Mi pli vole kapon donus,
                        Ol mi donus patrolandon.

                        Bruu, bruu, fulmodio,
                        Rompu ponton sur la Dina,
                        Ke ne venu malamikoj
                        En la mian patrolandon.

                        Landoj de tri reĝoj bruas,
                        Kie fratoj ĉevaliras,
                        Fortaj viroj kiel kverkoj,
                        Glavoj ŝtalaj sonoregas.

                        Kien iros vi frateto,
                        Tien iros mi kun vi;
                        Kie glavon vi pendigos,
                        Tie la kroneton mi.

                                                               R. LIBEKS

---

                         MALGRAND'-RUSA KANTETO

                        Jam malsupre suno staras,
                        Jam rapide vesperiĝas. . . .
                        Kion do knabino faras?
                        Kial do ŝi ne montriĝas?

                        Ĉu patrino ne permesas?
                        Aŭ alia jam ŝin tenas?
                        Kaj ŝi dolĉe lin karesas
                        Kaj al mi nun ne elvenas?

                        "Ho, knabino! per fiero
                        Vi fariĝis nefidela :
                        Kial do vi en vespero
                        Ne elvenis, mia bela?

                      --Ho, karulo! tempo pasis,
                        Ĝustatempe mi ne venis,
                        Ĉar gepatroj min ne lasis,
                        Ĉar gefratoj min fortenis". . . .

                        "Ne, ne ili vin fortenis!
                        Diru simple kaj sincere :
                        Malbelulo, mi ne venis,
                        Ĉar ne amas vin plu vere!"

                        Ha, mi vidas, kion faras
                        Karulino malfidela :
                        Kun alia ŝi nun staras,
                        Pli feliĉa kaj pli bela. . . .

                                                                I. LOJKO

---

                                PROFETO

                            (El LERMONTOV.)

                     De kiam, laŭ volo de Supra Juĝanto,
                     Mi ĉionscianta fariĝis profeto,
                     Malvirton mi sentas en ĉiu vivanto,
                     Malicon mi vidas tra ĉiu rideto.

                     Mi altajn principojn de amo kaj vero
                     Komencis prediki al miaj kunfratoj,
                     Sed ili min batis kun granda kolero
                     Per ŝtonoj, kuŝantaj sur placoj kaj stratoj.

                     Kun cindro sur kapo, kun kora doloro,
                     Mi urbojn forlasis sen ia havaĵo,
                     Kaj nun en dezerto--de Dia favoro
                     Nur ion mi havas por mia nutraĵo.

                     Laŭ sankta ordono de l'Antaŭtempulo
                     Al mi ĉiuj bestoj volonte servadas,
                     Kaj steloj ĉe vortoj de mi, dezertulo,
                     Pli ĝoje radias, pli hele lumadas.

                     Sed se iafoje tra urbo bruanta
                     Mi en rapideco pretere pasadas,
                     Min popolamaso renkontas mokanta
                     Kaj maljunularo memfide diradas :

                     "Rigardu, infanoj, vin edifigante,
                     Li estis fiera, kun ni malpacadis;
                     Malsaĝa, li volis kredigi nin vante,
                     Ke Dio al homoj per li paroladis.

                     Jen frukto de lia obstina vanteco!
                     Jen pala, malgrasa, malgaja profeto,
                     En vesto ĉifona, simila al reto--
                     Ĉe ĉiuj li estas en malestimeco.

                                                               I. LOJKO.

---

                               ALAŬDETO
                              (El BOHEME.)

                        Sarkas knabino kanabon
                        Apud ĝardeno sinjora;
                        Ŝin alaŭdeto demandas :
                        "Kial vi tiom dolora?"

                      --"Gaja mi esti ne povas,
                        Ho vi, birdeto-kantanto,
                        Ĉar en la ŝtona kastelo
                        Mia suferas amanto.

                        Se mi nur havus plumeton,
                        Skribus leteron mi al li,
                        Kaj vi ĝin portus kaj lasus
                        Sur la fenestron elfali.

                        Sed nek papero, nek plumo,
                        Por skribi al la amanto,
                        Flugu kaj tie salutu
                        Lin de mi en via kanto.

                                                              F. LORENC.

---

                              MI AMIS VIN

                  Mi amis vin! Senkore vi ne vidis
                  Varmegan, puran mian amon.
                  Konfesis mi--sed tiam vi nur ridis
                  De l' am' unua koran flamon!

                  Kaj longe mi suferis . . . Vin, amita,
                  Mi ne forgesis; sed en koro
                  La flama amo estas estingita,
                  Pri ĝi nur restis rememoro.
                  Sed kial vi, mi petas al mi diri,
                  Pasintan en mi amon movas?
                  Por nove ridi? koron mian ŝiri?
                  Ne, mi suferi pli ne povas!

                  Ne povas mi . . . ĉar multe mi suferis;
                  Kor' malvarmiĝis de l' doloro;
                  Ĉar ami mi jam tute malesperis,
                  Ĉar kredi vin ne povas koro.

                                                             A. NAUMANN.

---

                            PRINTEMPO VENOS

                        Se la naturo rigidiĝas
                        De prem' de l'vintro frostiganta,
                        Se tute per la neĝ' kovriĝas
                        Je longe tero ekdormanta,
                        Amiko kara! vi ne ploru :
                        Printempo venos kaj somero,
                        Ke la naturo ree floru,
                        Ke verdu, reviviĝu tero.

                                                             A. NAUMANN.

---

                                LA ĈASO

                  La patro l'arbaron ekiris ĉasadi.
               Ne devis li longe kaj vane iradi :
               Kuŝiĝis sub arbo, pafilon celigis
               Kaj tuj la plej grandan paseron mortigis,
               La filoj ĉevalojn enjungis kriante,
               La birdon al dom' veturigis kantante.
               "Filinoj, vi fajron rapide dismetos,
               Kaj ni tuj disiros kaj gastojn ni petos."
               Ĉasaĵon plej bone elrostis patrino,
               La tablon rapide preparis filino,
               Rostaĵon alportis ceteraj filinoj
               Al tablo,--kolektis sin gastoj, gastinoj.
               Eniras la gastoj, mastron salutante,
               Komencas kaj manĝi kaj trinki, laŭdante.
               Tuj estis manĝita la tuta pasero
               Kaj poste trinkita--barel' da biero.

                                                             La POETETO.

---

                                 KANTO

                     Kanto sincera de mia animo,
                     Flugu en vaston sen timo
                     Kaj komuniku al homoj de l' tero
                     Ĝojon de l' sankta espero.
                     Homojn alvoku al paca laboro,
                     Sonu konsolon al koro,
                     Kaj en brilanta bluaĵo de spaco
                     Laŭte prediku pri paco.
                     Kantu deziron de homa frateco
                     Kaj de l' homar' egaleco;
                     Sonu pri amo, pri ĉies libero
                     Per la fluganta aero.
                     Diru, ke estas jam inter la mondo
                     De kolegaro nun rondo,
                     Rondo, konstante, senhalte kreskanta,
                     Bonon al homoj donanta.
                     Tiu ĉi rondo la homojn pacigas
                     Kaj per laboro kunligas;
                     El la ligilo nun estas plektita
                     Vigla la kanto invita.
                     Kanto sincera de mia animo,
                     Flugu en vaston sen timo
                     Kaj komuniku al homoj de l' tero
                     Ĝojon de l' sankta espero!

                                                             I. SELEZNET

---

                         NE RIPROĈU LA SORTON

                  Ne riproĉu la sorton, ho, juna animo :
                  Ĉio estas en nia vivado;
                  Vi rigardu antaŭon kuraĝe, sen timo
                  Kaj kun bona, prudenta celado.
                  En la vivo ne ĉiam troviĝas ja ĝojo
                  Kaj ne ĉiam aperas espero;
                  Ĉion prenas ni kune en viva la vojo,
                  Kaj ne vin nur plorigas de l'vivo sufero,
                  Kaj ne vin nur la sorto turmentas . . .
                  Multajn premas kun forto mizer', malespero,
                  Sed ne ploras ja ili--silentas.
                  Kutimiĝis ja ili al premoj de l'sorto
                  Kaj ne ploras jam vane, sed ridas,
                  Malfeliĉon elportas sen plendo, sen vorto
                  Kaj en ĉio malbonon ne vidas.
                  Sed vi estas ankoraŭ en freŝa juneco,
                  Antaŭ vi estas vojo kuŝanta,
                  Vi rigardu kuraĝe al la estonteco
                  En espero, en kredo konstanta.

                                                            I. SELEZNET.

---

                                  REVO

               Tre potenca ĝi estas, la revo fluganta,
               Ĉirkaŭita de flora ornamo.
               Ĝi similas je nubo malluma, tondranta,
               Ĝi similas je lumo de amo.
               Ĝi allogas al maro da bluo, da helo,
               Al brilado belega de tago,
               Aŭ ĝi fulmojn kaj tondrojn de nuba ĉielo
               Prezentadas al nia imago.
               Aŭ flugante en ia bluaĵo radia,
               Super ondoj de maro ĝi pasas,
               Tre belega, pasanta kun son' melodia,
               Mallumecon misteran ĝi lasas.
               Kaj por ĝi ne ekzistas la spaco nek tempo,
               Kaj nenio baranta ekzistas;
               Ĝi nin logas al floroj, al verda printempo,
               El mirinda ĝi sole konsistas.

                                                            I. SELEZNET.

---

                                LA POETO

                             (El V. HALEK.)

                        Benita, kiun Dia mano
                        Poeton eksanktigas!
                        Li volon Dian, homan koron,
                        Profunde komprenigas.

                        Li konas kanton, kiun homo
                        Kaj kiun birdo ploras;
                        Li frapon de la kor' komprenas,
                        Se velkas ĝi, se floras.

                        Malklaron de aliaj homoj
                        Li vidas malfermitan;
                        De Di' la filojn li kondukas
                        En landon promesitan.

                                                            E. SMETANKA.

---

                                LA VELO

                            (El LERMONTOV.)

                     Blankiĝas velo en la maro
                     Glitante sur la bluaj ondoj . . .
                     Vi hejme kion lasis, kara,
                     Kaj serĉas en aliaj mondoj? . . .

                     La ondoj ludas, fajfas vento,
                     Kaj fleksas sin kaj krakas masto . . .
                     Ĝi kuras, kuras de l' kontento,
                     Feliĉon serĉas en la vasto! . . .

                     Sub ĝi--bluaĵo estas hela,
                     Kaj supre--granda blua placo;
                     Sed la ventegon petas velo--
                     Ĉu en ventegoj estas paco!?

                                                             L. SOKOLOV.

---

                                 PLENDO

                     Morto! . . . ĉio jam finita!
                     Kie estas do feliĉo?
                     Kie gloro promesita?
                     Mia korpo nun--dediĉo
                     Al la vermoj, al putrado;
                     La animo bona, saĝa--
                     La ofer' de l' neestado!

                     Ĝin severa kaj sovaĝa
                     La sendanka, senmemora,
                     En la tempo de vivado
                     La servema kaj fervora,
                     Senanima societo
                     Ekforgesos nun por ĉiam,
                     Kaj eĉ ĝemo kaj larmeto
                     Memorigos min neniam! . . .

                                                            M. SOLOVJEV.

---

                               TRI PALMOJ

                            (El LERMONTOV.)

                     En sabla dezerto de lando Azia
                  Tri palmoj fieris per kresko gracia.
                  Apude el tero senfrukta ŝprucanta
                  Murmuris fonteto per ondo frostanta.
                  Ĝi estis per verdaj folioj gardata
                  De suna radio kaj sablo portata.

                     Kaj tempo pasadis eĉ ne rimarkita.
                  Sed fremda migranto, de voj' lacigita,
                  La bruston flamantan al akvo malvarma
                  Ankoraŭ ne klinis sub tendo la ĉarma,--
                  Komencis jam velki de sun' bruliganta
                  La belaj folioj kaj fonto sonanta.

                     La palmoj komencis je Dio plendadi :
                  "Ni estas naskitaj, por vane velkadi?
                  En ia dezerto ni vivon pasigas,
                  Skuadas nin ventoj kaj suno bruligas;
                  Kaj homo ne ĝuas je flor' nia rava . . .
                  Ne, sankta ĉiel', via juĝo--ne prava!"

                     Kaj ĵus ili finis--en blua foraĵo
                  Sin turni komencis la ora sablaĵo,
                  Kaj venis de tie la son' sonorila,
                  Rigardis pakaĵoj sub tolo kovrila,
                  Kaj iris kameloj, la sablon levante,
                  Sin, kvazaŭ ŝipeto en mar', balancante.

                     El inter la ĝiboj sin skuis en pendo
                  La larĝaj kurtenoj de tendo kaj tendo;
                  Kaj ilin la brunaj manetoj levadis,
                  Kaj nigraj okuloj el tie briladis;
                  Arabo, talion al selo klinante,
                  Peladis ĉevalon, al kur' instigante.

                     Levadis sin tiam ĉeval' en kolero,
                  Kaj saltis ĝi, kvazaŭ vundita pantero.
                  De blanka mantelo la faldoj belegaj
                  Senorde kuŝadis sur ŝultroj brunegaj.
                  Ludante, l'araboj ponardojn ĵetadis
                  Kaj ilin en flugo kun ĝojo kaptadis.

                     Jen venas al palmoj kun bru' kamelaro;
                  En ombro etendis sin gaja tendaro.
                  La vazoj per akvo plenigis, sonante.
                  Fiere la kapojn foliajn svingante,
                  La palmoj salutas gastaron subitan
                  Kaj fonto donacas la akvon kaŝitan.

                     Apenaŭ do lumon krepusko forpremis,
                  Sub akra hakilo radikoj ekĝemis,--
                  Kaj falis sen vivo la palmoj altaĝaj!
                  La veston forŝiris l'infanoj sovaĝaj.
                  La korpon de ili la homoj hakadis,
                  Kaj ĝis la mateno lignaroj bruladis.

                     Kaj kiam nebul' okcidenten foriris,
                  Laŭ voj' difinita gastaro jam iris.
                  Kaj kie la palmoj centjarojn traestis,
                  Nur cindro malvarma kaj griza nun restis.
                  La suno ĝis fino restaĵon bruligis,
                  Kaj poste ĝin vent' en dezerton disigis.

                  Kaj tie dezerta, senviva nun ĉio;
                  Ne kovras la fonton murmura folio;
                  Ĝi vane profeton pri ombro petadas,--
                  Nur sablo varmega la akvon faladas,
                  Kaj sole vulturo, akiron portanta,
                  Disŝiras ĝin super la fonto dormanta . . .

                                                            M. SOLOVJEV.

---

                           LAŬ SVEDA MELODIO

                     Vi parolas lingvon nekonatan,
                     Ne komprenas, kion diras mi;
                     Tamen, frato, kanton nun faratan
                     Gaje kanti povas ambaŭ ni.

                     Ne atendu--ĉiu minuteto
                     De mallonga vivo flugas for,--
                     Lernu kun malmulta laboreto
                     Lingvon, kiun amos via kor'!

                                                             K. SVANBOM.

---

                                NE DIRU

                              (El NADSON.)

                     Ne diru : "li mortis",
                       Li estas vivanta!
                     Se oni detruis l'altaron--
                       La fajro ja restis flamanta;

                     Se oni deŝiris la rozon--
                       Do ĉiam ankoraŭ ĝi floras;
                     Se l'harpo eĉ estas rompita--
                       L'arkordo ankoraŭ do ploras.

                                                         S. ŜATUNOVSKI.

---

                             SPIRITA ŜIPO

                     La vento nebulojn peladas kun bruo,
                  Senstela ĉielo mallumas,
                  Jen super ŝaŭmantaj ondegoj la velo
                  Facile traflugas kaj zumas.

                     La ŝipo kuradas senhalte tra ondoj,
                  Direktas ĝin mano spirita;
                  Vivuloj malestas sur ĝi, sed ŝtonegojn
                  Ne timas la ŝipo sorĉita.

                     Jen sur oceano, de ondoj lavita,
                  Insulo malgaja troviĝas,
                  La simpla ŝtonego ĉielon sin levas,
                  En nuboj supraĵo kuŝiĝas.

                     Kaj tie nenia kreskaĵo verdadas,
                  Nenia birdeto eĉ nestas,
                  Nur aglo en spaco aera sin portas--
                  Ĝi tie la reĝo nun estas.

                     La sola tombeto de unu regnestro
                  Troviĝas en loko dezerta,
                  Kaj glavo, ĉapelo kaj sceptro nur estas
                  Metitaj sur tombo mallerta.

                     Nenia vivanto ĉirkaŭe ekzistas,
                  La mondo lin solan restigis,
                  Neniu funebre la tombon rigardas . . .
                  Sed iam li mondon tremigis!

                     Kuradas monatoj kaj jaroj pasadas--
                  Mortinto ripozas senmove,
                  Se venas do nokto de kvina la Majo,
                  Li tiam ektremas denove.

                     En tiu ĉi nokt' iam lia animo
                  Forlasis la mondon mizeran,
                  En tiu ĉi nokto li ree viviĝas
                  Kaj venas sur teron malveran.

                     Jen ŝipo mistera ĉe l' bordo atendas,
                  Streĉitaj jam estas la veloj,
                  Kaj flagoj blovadas sur altaj mastegoj
                  Simile al oraj abeloj.

                     La reĝo sin levas kaj flugas kun venta
                  Rapido al ŝipo sur bordon,
                  Remiloj silentas, ŝipanoj forestas,
                  Neniu komandas naĝordon.

                     Sur ŝipo la ombro de l' reĝo nur staras,
                  En nokton sen mov' rigardante,
                  Li maltrankvilege, turmente sopiras,
                  Rigardoj brilegas fulmante.

                     La ŝipo alvenas al lando konata--
                  Kaj ĉarme li manojn eltiras,
                  Kaj lia animo ĝojegas, ĉar propran
                  Nun landon denove li iras.

                     El ŝipo li paŝas sur teron, sur kiu
                  Li estis antaŭe irinta.
                  La tero ektremas de l' paŝoj--li iras,
                  Li--stelo nun estingiĝinta.

                     Li serĉas la urbojn, sed ilin ne trovas,
                  Li serĉas naciojn ĉirkaŭe,
                  Ĉar ili simile al maro bruanta
                  Ĉirkaŭis lin serve antaŭe.

                     Kaj tronon li serĉas--ĝi ankaŭ rompita,
                  Li levis ĝin en la nubaron,
                  Por ke li nur vidu sub siaj piedoj
                  Mizeran, servutan homaron.

                     Li serĉas amindan infanon, por kiu
                  Li lasis heredimperion;
                  Heredo pereis, kaj oni al filo
                  Ne lasis eĉ nomon--nenion.

                     "Ho, kie vi estas?" li vokas, "kun kronoj
                  Vi ludis jam en la lulilo,--
                  Sed tempo feliĉa por ĉiam nun pasis,
                  En kiu mi brakis vin, filo."

                     "Plej kara edzino, plej ĉarma fileto,
                  Ho vi, mia ĝojo kaj savo! . . .
                  Sur trono nun sidas la sklavo estinta
                  Kaj reĝo fariĝis nun sklavo!"

                                                          WILHELM WAHER.

---

                     EL LA PAPERUJO DE MIAJ FABLOJ

                                   I

                  La homo estas kiel la ŝipo :
               En sia vojo li ne eraros;
               Li kvankam scias, el kie fluas,
               Sed li ne scias, kie li staros . . .

                                   II

                  Jen Johano komencis parolon de saĝo
               Pri alvoko de homo, pri ĝiaj influoj;
               Sed lin aŭdis neniu, kaj eĉ sen domaĝo
               Iu vidis, ke havas li--botojn kun truoj.

                                                      JOZEFO WASNIEWSKI.

---

                              ĈE L' MARO

                              (El HEINE.)

                  Ĉe l' maro nigra roko grandegas,
                  Sur ĝi nun en sonĝoj mi sidas.
                  La vento fajfas, la mevoj kriegas
                  Kaj la ondoj bruantaj rapidas.

                  Amata de mi estis multa knabino,
                  Kaj ĝoja kolego en rondo . . .
                  Kien ili foriĝis? Nur vento sen fino
                  Eraras kaj ŝaŭmas la ondo.

                                                             E. de WAHL.

---

                           VERSAĴO SEN FINO

                        Lin vidis en ĝardeno--
                        Ekplaĉis li al ŝi.
                        Ŝi nomis sin Heleno,
                        Anton' sin nomis li.

                        Ekamis la konato
                        Kaj reciproke ŝi;
                        Post paso de monato
                        Ŝanĝiĝis "Vi" per "ci".

                        Someraj tri monatoj
                        Trapasis dolĉe for,
                        Kaj niaj geamatoj
                        Jam estis kor' ĉe kor';

                        Kaj per solena beno
                        De l' pastro en la fin'
                        Antono kaj Heleno
                        Jam estis edz'-edzin'.

                        En ĉarma harmonio
                        Ekvivis edz'-edzin';
                        Najbaroj kun envio
                        Rigardis lin kaj ŝin.

                        Sed baldaŭ edzo estis
                        Plej malfeliĉa hom',
                        Kaj jam tre ofte restis
                        Li ekster sia dom'.

                        Kaj fine eksedziĝis
                        Antono kaj Helen';
                        Belul' ia aliĝis
                        Al ŝi en la ĝarden'.

                        Lin vidis en ĝardeno--
                        Ekplaĉis li al ŝi.
                        Ŝi nomis sin Heleno,
                        Aŭgust' sin nomis li.

                        Ekamis la konato
                        Kaj reciproke ŝi;
                        Post paso de monato
                        Ŝanĝiĝis "Vi" per "ci".

                        Someraj tri monatoj
                        Trapasis dolĉe for,
                        Kaj niaj geamatoj
                        Jam estis kor' ĉe kor'.

                        Kaj per solena beno
                        De l' pastro en la fin'
                        Aŭgusto kaj Heleno
                        Jam estis edz-edzin'.

                        En ĉarma harmonio
                        Ekvivis edz'-edzin';
                        Najbaroj kun envio
                        Rigardis lin kaj ŝin.

                        Sed baldaŭ edzo estis
                        Plej malfeliĉa hom',
                        Kaj jam tre ofte restis
                        Li ekster sia dom'.

                        Kaj fine eksedziĝis
                        Aŭgusto kaj Helen';
                        Belul' ia aliĝis
                        Al ŝi en la ĝarden'.

                        Lin vidis en ĝardeno--
                        Ekplaĉis li al ŝi.
                        Ŝi nomis sin Heleno,
                        Henrik' sin nomis li. . . .

                        K. t. p., k. t. p. sen fino.

                                                            F. ZAMENHOF.

---

                    VIZITO DE LA STELOJ SUR LA TERO

                        Ĉiuj steloj ekdecidis
                        Ekvojaĝi sur la teron.
                        Al mastrino ili diris
                        Sian volon kaj esperon :
                        "Ni ja tie tre mallonge
                        Gastos--unu, du monatojn;
                        Ni vizitos regnon homan,
                        Vidos niajn koramatojn . . ."
                        Sed mastrino al la steloj
                        Tiam donis la respondon :
                        "Restu tie ĉi en domo--
                        Vi malbenos poste mondon!"
                        Saĝajn vortojn ne aŭskultis
                        Tamen steloj la trudemaj
                        Kaj senĉese ili tedis
                        La mastrinon--nespertemaj :
                        "Sed komprenu nin, mastrino,
                        Sur ĉielo ni sidante
                        Tute ja ne konas tiujn,
                        Kiuj kantas nin konstante!
                        Ĉiu ja el ni sur tero
                        Havas siajn adorantojn,
                        Kiuj sendas al ĉielo
                        Himnojn, ĝemojn, amokantojn!"
                      --"Vere", diris la mastrino,
                        "Ili kantas vin laŭdinde;
                        Sed, vin ili ne konante,
                        Vin adoras ja--en blinde!
                        Ili, dum vi sur ĉielo,
                        Ĵuras ami vin eterne,
                        Ĉar neniu ja atingos
                        La kaŝitan en interne!
                        Se vi tamen volas scii
                        Malfeliĉan vian sorton,
                        Iru--sed vi rememoros
                        Mian nunan patran vorton".
                        Kaj la steloj al vojaĝo
                        Tuj pretigis sin kun ĝojo.--
                        Kaj jen baldaŭ ili estis
                        Al la tero sur la vojo. . . .

                                   *
                                  * *

                        Kiam aŭdis nun la tero,
                        Ke atendas ĝin honoro.
                        Ĉie en plej dolĉaj tremoj
                        Tuj ekbatis homa koro.
                        Tuta tera junularo
                        De la ĝoj' ne sciis finon
                        Kaj sen pacienc' atendis
                        Ĉiu sian amatinon.
                        Ĉiu kantis, ĉiu saltis
                        Kun feliĉ' en la mieno,
                        Ke li havos de proksime
                        "Ŝin" en sia ĉirkaŭpreno
                        Ĉiu homo dankas Dion,
                        Ĉiu benas la ĉielon,
                        Ke li fine nun ekkonos
                        Sian karan, sian stelon!

                                   *
                                  * *

                        Dum la tera junularo
                        Estas plena de espero,
                        Belaj steloj de l' ĉielo
                        Alveturis al la tero.
                        Tuj sin ili jam dismetis
                        En plej granda la hotelo;
                        Ĝis vespero ĉe la pordoj
                        Ĉiuj staris--sed sen celo.
                        Je l'vespero ili aŭdis,
                        Ke gastinoj la belegaj
                        Morgaŭ montros sin matene,
                        Nun estante tro lacegaj.
                        Tiam tre malĝojigitaj
                        Ĉiuj iris for la domon;
                        Post mallonge la Morfeo
                        Ĉirkaŭprenis ĉiun homon.
                        Kio estis en la sonĝo,
                        Ni priskribi eĉ ne provos,
                        Ĉar ni sentas, ke precize
                        Tion fari ni ne povos.
                        Ni en tiu ĉi loketo
                        Iom nur priskribi volas,
                        Kiel . . . tamen tss! mi aŭdas,
                        Oni el la sonĝ' parolas :
                        "Ho, vi! . . . ho, vi! . . . mia bela,
                        Mia kara, ho, Heleno! . . .
                        Viaj kisoj kaj karesoj. . . ."
                        Unu preĝas al kuseno.
                        Kaj alia, flamemulo,
                        Ŝin jam havas ĉe l' altaro,
                        Kaj solene--en la lito--
                        Sonas ĵura promesaro. . . .
                      --"Ho! . . . karega . . . ho, anĝelo,
                        Fianĉino . . . ho, Mario! . . .
                        Mia vi nun je eterne,
                        Antaŭ homoj, antaŭ Dio!"
                        Tiel li karesas, ĵuras
                        Amon veran kaj brulantan,
                        Tiel kisas tiu homo. . . .
                        Lampon apud li starantan.
                        Sed subite al li ŝajnas,
                        Ke Marion iu tenas
                        Ĉirkaŭprene! . . . "Ho, pro Dio! . . ."
                        (Lampon tuj diabloj prenas).
                        Kaj cetere, kaj cetere
                        Daŭris tio ĝis mateno.--
                        Elrapidas el la domo
                        Ĉiu freŝa kun mieno.
                        La gastinojn de l' hotelo
                        Ni jam vidas sur la stratoj,
                        Kaj jen baldaŭ promenadas
                        Brak' en brak' la geamatoj. . . .
                        Sed neniu tie aŭdas
                        De la amo dolĉan vorton!
                        Ĉiu el la junularo
                        Nun malbenas sian sorton. . . .

                                   *
                                  * *

                        Kio faris tian ŝanĝon,
                        Ke antaŭe tre amataj
                        Steloj, tiel deziritaj--
                        Nune estas malbenataj?
                        Kio faris, vi demandas,
                        Tian ŝanĝon nun subitan?
                        Kio kaŭzis malfeliĉon
                        Kaj esperon renversitan?
                        Ĉefa kaŭzo, ke malbenoj
                        Nun el ĉies buŝo sonis,
                        Estas--ke la "stelon" ĉiu
                        Pli proksime, pli ekkonis. . . .

                                   *
                                  * *

                        Ĉiuj steloj ofenditaj
                        Forveturis la ĉielon
                        Kaj post kelkaj larmaj tagoj
                        Jam atingis sian celon.
                      --"Saĝa nia stelmastrino!
                        Sankta estis via vorto!
                        Prenu nun la tutan teron
                        La diabloj kaj la morto!
                        Tamen kiel vi, mastrino,
                        Antaŭsentis nian sorton?
                        Kio gvidis vian saĝan
                        Kaj profetan vian vorton?"
                      --"Se vin iu ne rigardas
                        Tra ĉielaj tra speguloj,
                        Sed rigardas vin per sobraj
                        Ne trompantaj sin okuloj,--
                        Tiu vidos ja sendube,
                        Ke amata lia "stelo"
                        Estas sen la luma krono
                        Nur diablo--ne anĝelo.

                                                        FELIKS ZAMENHOF.

---

                                VESPERO

                          (El K. A. NIKANDER.)

                     Benite vi venas, vespero,
                     Vi, klara, trankvila, al ni!
                     Pleniĝas la kor' de espero;
                     Feliĉon ni havas de vi.

                     Kun oraj flugiloj anĝelo
                     Malsupren venetas vesper' :
                     Vivantojn pacigas ĉielo
                     Kaj donas ripozon al ter'.

                     Filino de nokto kaj tago,
                     Konsola, paciga liber'!
                     Jen! bele sur akvo de l' lago
                     Pentriĝas ĉielo kaj ter'.

                     Vi pentras bluantajn montetojn,
                     Kverkaron brilantan en or';
                     Vi kisas ruĝantajn rozetojn,
                     Dormetas senzorge la flor'.

                     Kaj birdo libere ĝojadas,
                     Espero fidela en ĝi,
                     La "Ave Maria'n" kantadas
                     En valo ĝi en harmoni'.

                     La ter' per mallumo kovriĝas,
                     Pensema amik'; kion pli?
                     La sun' de ĉiel' malleviĝas,
                     Sed morgaŭ revenos al ni.

                     Ĝi sidas sur nubo, la brila,
                     Kaŝita en la okcident';
                     Tuj, homan esperon simila,
                     Tuj levos sin en l'orient'.

                     Pleniĝas nun kor' de espero,
                     Feliĉon ni havas de vi!
                     Vi, klara, trankvila vespero,
                     Benite vi venas al ni.

                                                            O. ZEIDLITZ.

---

                               EL HAMLETO

                      (Tradukita de L. ZAMENHOF.)

                                 AKTO I

---

                                SCENO I

                        Teraso antaŭ la palaco.
            Francisko staras sur la posteno; Bernardo venas.

                                BERNARDO
          He! Kiu?

                               FRANCISKO
                      Halt'! Respondu : kiu iras?

                                BERNARDO
          La reĝo vivu!

                               FRANCISKO
                             Ĉu Bernardo?

                                BERNARDO
                                               Jes!

                               FRANCISKO
          Vi akurate venis al la servo!

                                BERNARDO
          Dekdua horo sonis. Iru dormi.

                               FRANCISKO
          Mi dankas. La malvarmo estas tranĉa,
          Kaj mi min sentas nun ne tute bone.

                                BERNARDO
          Ĉu ĉio estis orda kaj trankvila?

                               FRANCISKO
          Eĉ mus' ne preterkuris.

                                BERNARDO
                                   Bonan nokton!
          Se vidos vi Marcellon, Horacion,
          Kolegojn miajn, rapidigu ilin!

                               FRANCISKO
          Jen, ŝajnas, ili. Haltu! Kiu iras?
                                           (Horacio kaj Marcello venas.)

                                HORACIO
          Amikoj de la lando.

                                MARCELLO
                                   Kaj de l' reĝo.

                               FRANCISKO
          Nu, bonan nokton!

                                MARCELLO
                            Bonan al vi dormon!
          Vin kiu anstataŭas nun?

                               FRANCISKO
                                                     Bernardo.
          Li gardas nun. Adiaŭ! (Foriras.)

                                MARCELLO
                                   He! Bernardo!

                                BERNARDO
          Ĉu Horacio?

                                HORACIO
                            Peco de li mem.

                                BERNARDO
          Salut' al vi, Marcello, Horacio!

                                HORACIO
          Ĉu la apero nun denove venis?

                                BERNARDO
          Nenion vidis mi.

                                MARCELLO
                            Jen Horacio
          Parolas, ke ĝi estas nur imago,
          Ne kredas li pri la fantom' terura,
          Kiun ni vidis jam la duan fojon.
          Kaj tial mi lin tien ĉi invitis,
          Ke li kun ni maldormu nunan nokton
          Kaj, kiam la fantomo reaperos,
          Li vidu kaj kun la fantom' parolu.

                                HORACIO
          He, babilaĵo! Kredu, ĝi ne venos.

                                BERNARDO
          Sidiĝu do, kaj provos mi denove
          Ataki per rakont' orelon vian,
          Ke ĝi forĵetu sian obstinecon
          Kaj kredu, kion ni du fojojn vidis.

                                HORACIO
          Nu, mi konsentas. Bone, ni sidiĝu,
          Kaj vi rakontu.

                                BERNARDO
                            En la lasta nokto,
          En la momento, kiam tiu stelo
          Tre luma, kiun vidas vi, en sia
          Kurado trans arkaĵo la ĉiela
          En tiu sama loko, kiel nun,
          Sin trovis, tiam ni--mi kaj Marcello--
          Ekvidis. . . .

                                MARCELLO
                      Haltu! Jen ĝi mem aperas!
                                       (Montras sin spirito en armaĵo.)

                                BERNARDO
          Li mem, li mem, mortinta nia reĝo!

                         MARCELLO (al Horacio).
          Vi estas instruita, Horacio,
          Parolu vi kun li!

                                BERNARDO
                            Ĉu ne simila
          Li estas al la reĝo? Diru mem!

                                HORACIO
          Jes, jes! Li mem! Mi miras, timas, tremas!

                                BERNARDO
          Li volas, ke kun li oni parolu.

                                MARCELLO
          Parolu, Horacio!

                        HORACIO (al la spirito).
                            Kiu estas
          Vi, kiu vagas en la nokta horo
          En la majesta nobla eksteraĵo
          De la mortinta reĝo de Danujo?
          Mi vin priĵuras per ĉielo : diru!

                                MARCELLO
          Li estas ofendita.

                                BERNARDO
                            Li foriras.

                                HORACIO
          En nomo de ĉielo! Restu! Diru! (La spirito foriras.)

                                MARCELLO
          Li iris for, respondi li ne volis.

                                BERNARDO
          Ha, Horacio, kio al vi estas?
          Vi estas pala, tremas? Ĉu ne pli
          Ol sonĝo estas tiu ĉi apero?

                                HORACIO
          Per Dio! Mi ne povus tion kredi,
          Se mi ne vidus ĝin per miaj propraj
          Okuloj.

                                MARCELLO
                         Ne simila al la reĝo?

                                HORACIO
          Ne malpli multe, ol vi al vi mem.
          Jes, ĝuste tian portis li armaĵon
          En la batalo kontraŭ la Norvegoj,
          Li ĝuste tian vidon havis, kiam
          Li en kolero sian pezan glavon
          En la glacion batis. Strange!

                                MARCELLO
                                   Tiel
          Li jam du fojojn kun minaca vido
          Aperis antaŭ ni en sama horo.

                                HORACIO
          Ne povas mi precize ĝin klarigi;
          Sed la apero, kiom mi komprenas,
          Al nia land' malbonon antaŭdiras.

                                MARCELLO
          Ĉu ne militon? Ĉu vi scias, kial
          Nun gardoj ĉie staras, pafilegoj
          Nun estas pretigataj ĉiam novaj,
          El l' eksterlando venas bataliloj,
          Rapide ŝipoj estas konstruataj
          En granda nombro, kaj eĉ en dimanĉoj
          Ne ĉesas la prepara laborado?
          El kia kaŭzo tiu rapidado
          Kaj laborad' en tago kaj en nokto?
          Ĉu povas iu diri?

                                HORACIO
               Jes, mi povas,--
          Almenaŭ tiom, kiom mi ĝin aŭdis.
          La lasta reĝo, kies la figuro
          Ĵus antaŭ ni aperis, estis iam
          Vokita--vi ĝin scias--al batalo
          De la Norvega reĝo Fortinbras.
          Hamleto, nia brava, glora reĝo,
          En la batalo venkis Fortinbrason.
          Laŭ la kontrakto antaŭsigelita
          Kaj sankciita de la rajt' kaj moro
          Post morto de l' venkita Fortinbras
          La tuta lando de l' venkita reĝo
          Transiris en posedon de l' venkinto.
          Se la venkinto estus Fortinbras,
          Al li transiri devus nia lando.
          Sed nun la juna fil' de Fortinbras,
          Kuraĝigita eble per la morto
          De nia reĝo, amasigis aron
          Da kuraĝuloj kaj aventuristoj
          Por entrepreno, kiun nia regno
          Komprenas bone; lia celo estas :
          Per forta mano de la bataliloj
          Elŝiri nun el nia man' la landon,
          Perditan per batal' de lia patro.
          Kaj tio, kiel ŝajnas, estas kaŭzo
          De niaj prepariĝoj kaj gardado
          Kaj laborado en la tuta lando.

                                BERNARDO
          Mi pensas ankaŭ, ke la kaŭzo estas
          Nun tio ĉi. Pro tio ankaŭ certe
          Nun vizitadas nokte nian gardon
          Terura la fantomo en armaĵo
          De l' reĝo, kiu kaŭzis la militon.

                                HORACIO
          Ne! Mi alion timas de l' fantomo!
          En la plej glora temp' de l' granda Romo,
          Ĵus antaŭ la pereo de Cezaro,
          Mortintoj sin ellevis el la tomboj
          Kaj promenadis tra la urbaj stratoj;
          Kaj steloj kun teruraj fajraj vostoj,
          Kaj sanga roso, makulita suno,
          Mallumigita luno,--ĉio tio
          Aperis tiam kiel antaŭsignoj
          De granda malfeliĉo. Tiel ofte
          Antaŭ la veno de renversoj grandaj
          Sin montras strangaj kaj teruraj signoj
          En la naturo. Al ni ankaŭ certe
          Nun la ĉielo sendas tian signon. . . .
                                             (La spirito denove aperas.)

                                HORACIO
          Sed ha! denove li aperas! Nepre
          Mi nun kun li parolos, se eĉ morto
          Al mi per ĝi minacos! Halt', fantomo!
          Se voĉon vi posedas kaj parolon,--
          Parolu! Se per ia bona faro
          Al vi trankvilon povas mi alporti,--
          Parolu! Se danĝero al la lando
          Minacas kaj ankoraŭ estas eblo
          La landon antaŭsavi,--ho, parolu
          Kaj se en via vivo vi kolektis
          Trezorojn kaj enfosis en la teron
          Kaj nun pro ili vagas en la noktoj,--
          Parolu! Diru! Restu kaj respondu! (Koko krias.)
          Haltigu ĝin, Marcello! Ĝi foriras!

                                MARCELLO
          Ĉu piki lin per mia halebardo?

                                HORACIO
          Jes, piku lin, se li ne volas stari!

                                BERNARDO
          Jen ĝi!

                                HORACIO
               Jen ĝi! Ho, halt'!

                                MARCELLO
                                   Ha, ĝi foriris!
                         (La spirito foriras.)
          Ni lin ofendas! Kontraŭ majesteco
          Ni venas kun sovaĝa atakado!
          Kiel aer' li estas nevundebla,
          Kaj nia atakado estas vana!

                                BERNARDO
          Li volis jam paroli, sed la koko
          Ekkriis.

                                HORACIO
               Kaj subite li ektremis,
          Simile al estaĵo pekoplena
          Ĉe krio de teruro. Oni diras,
          La koko, trumpetisto de l' mateno,
          Per sia laŭta, forta, hela voĉo
          El dormo vekas dion de la tago,
          Kaj laŭ la krio de la koko tuj
          El akvo, fajro, tero kaj aero
          Spirito ĉiu, kie ajn li vagas,
          Rapidas hejmen; la fantomo pruvis
          Al ni, ke tio estas ne malvero.

                                MARCELLO
          Li malaperis ĉe la koka krio.
          Mi aŭdis, ke en nokto Kristonaska,
          En kiu sur la teron venas Kristo,
          La koko krias tra la tuta nokto :
          Kaj ne kuraĝas tiam la spiritoj
          Sin montri, kaj la nokto estas pura,
          La steloj ne minacas, la koboldoj
          Sin kaŝas kaj la sorĉistinoj dormas :
          Ĉar tiel sankta estas tiu nokto.

                                HORACIO
          Mi ankaŭ aŭdis, kaj mi iom kredas.
          Sed vidu, la mateno purpurvesta
          Sin levas sur la roson de l'monteto :
          Ni povas jam forlasi la postenon,
          Kaj mi konsilas : tion, kion vidis
          Ni en la nokto, ni rakontu ĉion
          Al la Hamleto juna; ĉar mi ĵuras,
          Ke la spirito, por ni tiel muta,
          Al li parolos. Ĉu konsentas vi,
          Ke ni al li raportu, kiel amo
          Kaj ŝuldo al ni fari ĝin ordonas?

                                MARCELLO
          Mi petas vin, ni faru ĝin! Mi scias,
          En kia loko ni lin certe trovos. (Ĉiuj foriras.)

---

                                SCENO II

          Salono en la palaco. La reĝo, la reĝino, Hamleto,
        Polonio, Laerto, Voltimand, Kornelio, korteganoj eniras.

                                 REĜO
          Ankoraŭ freŝa estas la memoro
          Pri l'morto de la kara nia frato;
          Al nia kor' konvenus nun funebri,
          Kaj kvazaŭ unu frunto de malĝojo
          La tuta regno devus nun sulkiĝi :
          Sed tamen la prudento necesigas
          Nin venki la naturon; kun malĝojo
          Pri la mortinto ni decidis ligi
          Memoron pri ni mem kaj pri la regno.
          Kaj tial ni kun ĝojo depremita,
          Per unu el l' okuloj plezurante
          Kaj per la dua larmojn verŝegante,
          Kun ĝoj' funebra, plor' edziĝofesta,
          Pesante juste ĝojon kun doloro,
          Edziĝis kun l' edzin' de nia frato,
          Kun la reĝino nia kaj vidvino,
          Heredantino de la glora regno.
          Obeis ni per tio ĉi al via
          Konsilo tre prudenta kaj libera,
          Akceptu nian dankon kaj saluton!
          Kaj nun transiru ni al la aferoj.
             Vi scias, ke la juna Fortinbras,
          Ne respektante dece nian indon,
          Pensante eble nun, ke per la morto
          De nia kara frato renversiĝis
          La ordo kaj la fort' en nia lando,--
          Ekpensis, ke li estas pli potenca,
          Kaj ekturmentis nin per la postulo
          Redoni nun al li la tutan landon,
          Perditan de mortinta lia patro
          Laŭ plena rajt' al glora nia frato.
          Ni tial vin kunvokis nun. Aŭskultu
          Decidon nian : Jen ni skribis skribon
          Al l' onklo de la juna Fortinbras--
          Malforta kaj malsana en la lito,
          L'intencon de la nevo li ne scias--
          Ni skribis, ke retenu li la nevon
          De liaj krimaj, arogantaj agoj,
          Ĉar ĉiuj prepariĝoj ja fariĝas
          En lia propra lando kaj popolo.
          Vin, bravaj Voltimand kaj Kornelio,
          Ni sendas kun la skribo kaj saluto
          Al la maljuna estro de l' norvegoj.
          Sed ne ricevas vi la rajton trakti
          Kun la norvego pli, ol en mezuro
          De tio, kion ĵus ni al vi diris.
          Adiaŭ, kaj per rapideco montru
          Al ni fervoron vian!

                         KORNELIO kaj VOLTIMAND
                                   Kredu, reĝo,
          Fidele ni plenumos la ordonon.

                                 REĜO
          Ne dubas ni pri ĝi. Feliĉan vojon!
                                       (Voltimand kaj Kornelio foriras.)
          Kaj nun, Laerto, al l'afero via!
          Vi diris, ke vi peti ion volas!
          Pri kio ajn prudenta vi al ni
          Parolos, viaj vortoj ne perdiĝos.
          Volonte ni plenumos vian peton.
          Ne pli obea estas kap' al koro,
          Ne pli servema mano al la buŝo,
          Ol la Danuja tron' al via patro.
          Sciigu nin pri la deziro via.

                                 LAERTO
          Mi petas vin, permesu al mi, reĝo,
          Reiri nun Francujon. Mi volonte
          El tie venis tien ĉi, por fari
          La servon mian ĉe l' kronado via;
          Sed nun, jam plenuminte mian ŝuldon,
          Sopiras mi denove al Francujo,
          Kaj nun de vi permeson mi petegas.

                                 REĜO
          Ĉu via patro ĝin permesas? Kion
          Al tio diras Polonio?

                                POLONIO
                                   Reĝo!
          Li eldevigis la permeson mian
          Per ne ĉesanta ripetado, tiel,
          Ke fine mi al lia peto donis
          Sigelon mian. Nun por li mi petas
          Permeson vian, via reĝa moŝto.

                                 REĜO
          Mi liberigas vin. Nun via tempo
          Libere estas al dispono via.--
          Kaj nun al vi mi turnas min, Hamleto,
          Vi, kara nevo, kara filo mia!

                           HAMLETO (flanken)
          Sed certe tute fremda per la koro.

                                 REĜO
          Ankoraŭ ĉiam nuboj sur la frunto?

                                HAMLETO
          Ho, ne! Mi staras ja antaŭ la suno!

                                REĜINO
          Forĵetu la doloron, kara filo,
          Amikan frunton montru al la reĝo.
          Ne serĉu kun palpebroj mallevitaj
          Eterne vian patron en la polvo.
          Vi scias ja : la leĝoj de l' naturo
          Ne estas refareblaj! Kio vivas,
          Necese devas iam morti. Vivo
          Eterna post la tombo nur ekzistas.

                                HAMLETO
          Ho, jes, reĝino, ĉiuj devas morti.

                                REĜINO
          Nu kial do la morto de la patro
          Al vi ekŝajnis tiel eksterorda?

                                HAMLETO
          Ekŝajnis? Ne, ĝi estas, ho, patrino.
          Ne mia nigra vesto, nek la ĝemoj,
          Nek la okuloj plenaj de larmaro,
          Nek la funebra vido de l' vizaĝo,
          Nek ĉiuj moroj de senkonsoleco
          Min vere montras. Ĉio estas ŝajno.
          Funebron estas tre facile ludi.
          L' efektivaĵon portas mi interne;
          Eksteraj gestoj estas ja nur vestoj.

                                 REĜO
          Tre bela kaj laŭdinda estas via
          Malĝojo pri la patro la mortinta.
          Sed sciu, ankaŭ via patro perdis
          La patron sian, tiu--ankaŭ sian.
          La filo, laŭ la ŝuldo de infano,
          Funebri devas kelkan tempon. Tamen
          Obstine kaj sen ia fino plendi,--
          Agado tia estas granda peko
          Kaj tute ne konvenas al la viro.
          Ribel' ĝi estas kontraŭ la ĉielo,
          Signo de kor' sovaĝa kaj senbrida,
          De kapo nematura kaj malforta.
          Pri kio ĉiu scias, ke fariĝi
          Ĝi devis; kio estas tute simpla,
          Plej ordinara fakto en la mondo :
          Pro kia kaŭzo tion ĉi obstine
          Alpreni al la koro? Fi, ĝi estas
          Pekado kontraŭ Dio kaj naturo,
          Pekado kontraŭ la mortinto mem;
          Malsaĝo antaŭ pura la prudento,
          Kiu predikas : "patroj devas morti".
          Kaj kiu ĉiam, de l' mortint' unua
          Ĝis nuna tempo, diras kaj ripetas :
          "Ĝi devas tiel esti!" Mi vin petas,
          Forĵetu la doloron la sencelan
          Kaj vidu patron en persono nia;
          La mondo sciu, ke al nia trono
          Vi estas la sendube plej proksima,
          Kaj, kiel plej amanta el la patroj,
          Mi portas por vi amon plej varmegan
          En mia koro. Ke vi nun reiru
          Al la lernejo alta Vittenberga,
          Ni tion ne dezirus; ni vin petas,
          Vi restu apud ni, amata nevo,
          Unua kortegano, kara filo.

                                REĜINO
          Vi ne rifuzu al patrino via :
          Mi petas vin, Hamleto, restu hejme.

                                HAMLETO
          Al vi obei estas mia ŝuldo.

                                 REĜO
          Jen tio estas bele respondita.
          Mi ĝojas, ke vi restas. Nun, reĝino,
          La propravola cedo de Hamleto
          Plenigas mian koron per plezuro;
          Kaj tial ni aranĝos nun festenon,
          Kaj kune kun la sono de l' pokaloj
          La pafilegoj tondru; ĉiun fojon,
          Kiam la reĝo levos la pokalon,
          De l' tero tondro iru al ĉielo,
          Tra l' mondo ĝojon disportante.--Venu!
                     (La reĝo, reĝino, Laerto kaj korteganoj foriras.)

                                HAMLETO
          Ho, kial ne fandiĝas homa korpo,
          Ne disflugiĝas kiel polv' en vento!
          Sin mem mortigi kial malpermesis
          La Plejpotenca! Dio mia granda!
          Ho, kiel bestaj kaj abomenindaj
          Aperas ĉiuj agoj de la mondo!
          Fi, fi! Ĝardeno plena de venenaj
          Malbelaj herboj, ĉie senescepte!
          Apenaŭ pasis du monatoj! Ne!
          Nur ses semajnoj! Tia granda homo!
          Se lin kompari kun la nuna reĝo,
          Li estis Apolono ĉe Satiro!
          Kaj tiel amis li patrinon mian,
          Ke al la ventoj eĉ li ne permesis
          Vizaĝon ŝian tuŝi! Ho, ĉielo!
          Ho tero! Ĉu forgesi estas eble?
          Kaj ŝi ja lin pasie tiel amis!
          Kaj tamen nun post kelke da semajnoj. . . .
          Pri tio mi ne volas eĉ ekpensi!
          Malforto! via nom' estas : virino!
          Monato! Ŝi ankoraŭ ne eluzis
          La ŝuojn, kiujn portis ŝi, irante
          Funebre post la ĉerk' de mia patro.
          Verŝante larmojn kvazaŭ per riveroj.
          Ho Dio mia! Besto senprudenta
          Malĝojus ja pli longe! Nun edzino
          De mia onklo, frat' de mia patro,
          Sed ne simila pli al mia patro,
          Ol mi al Herkuleso! Nur monato!
          La signoj de mensogaj ŝiaj larmoj
          Ankoraŭ de l' vizaĝ' ne malaperis,--
          Ŝi estas jam edzino de alia!
          Ho, malbenita rapideco flugi
          En kriman liton, liton de adulto!
          Ne bonon ĝi alportos! Tamen krevu
          Kor' mia, sed silentu mia buŝo!
                                 (Horacio, Bernardo kaj Marcello venas.)

                                HORACIO
          Salut' al la reĝido!

                                HAMLETO
                            Ha, mi ĝojas
          Vin vidi! Se memoro min ne trompas,
          Vi estas Horacio?

                                HORACIO
                            Jes, reĝido,
          Kaj ĉiam tute preta al vi servi.

                                HAMLETO
          Ne nomu min "reĝido", sed "amiko".
          Sed kial vi forlasis Vittenbergon?
          (Al Marcello) Marcello?

                                MARCELLO
                                   Jes, reĝido.

                                HAMLETO
                                                           Mi tre ĝojas
          Revidi vin. (Al Horacio) Sed diru serioze,
          Por kio vi forlasis Vittenbergon?

                                HORACIO
          De maldiligenteco, ho, reĝido

                                HAMLETO
          Al malamiko via ne permesus
          Mi tion diri, kaj vi vane penas
          Kredigi min, ke tio estas vero.
          Mi scias, vi ne amas sen laboro
          Vagadi. Kion tie ĉi vi faras?
          Ĉu trinki vi ankoraŭ volas lerni?

                                HORACIO
          Mi alveturis al la enterigo
          De via patro.

                                HAMLETO
                      Ha, ne moku min,
          Kolego; diru, ke vi alveturis
          Al fest' edziĝa de patrino mia!

                                HORACIO
          Jes, vero, princ', la dua baldaŭ sekvis
          Post la unua.

                                HAMLETO
                      Vidu, mia kara,--
          Afero simpla de ekonomio :
          De l' fest' funebra restis multaj manĝoj,--
          Por ke la manĝoj vane ne pereu,
          Edziĝon fari oni nun rapidis.
          Ho, pli volonte mi en la infero
          Renkontus malamikon plej malbonan,
          Ol tagon tiun ĉi alvivi! Ŝajnas
          Al mi, ke mi la patron mian vidas . . .

                                HORACIO
          Ha, kie?

                                HAMLETO
               En l' okuloj de l' animo.

                                HORACIO
          Mi konis lin, li estis brava reĝo.

                                HAMLETO
          Li estis homo en plej pura senco.
          Al li similan ni neniam vidos.

                                HORACIO
          Reĝido, al mi ŝajnas, ke mi vidis
          Lin en la lasta nokto.

                                HAMLETO
                                   Vidis? Kiun?

                                HORACIO
             La reĝon, vian patron, mia princo.

                                HAMLETO
          La reĝon? Mian patron?

                                HORACIO
                                                     Trankviligu,
          Reĝido, por momento vian miron
          Kaj elaŭskultu, kion mi raportos
          Pri mirindaĵo, kies la verecon
          Atestos ambaŭ tiuj ĉi kolegoj.

                                HAMLETO
          Pro Dio, ho, rakontu pli rapide!

                                HORACIO
          Du noktojn al Marcello kaj Bernardo
          Aperis ĝi : postene ili staris,--
          Kaj jen en noktomeza silentego
          Aperas antaŭ ili ia ombro,
          Simila tute al la patro via,
          Armita de la kapo ĝis piedoj;
          Per paŝo serioza kaj majesta,
          Ne rapidante, ĝi sin preterŝovas;
          Tri fojojn ĝi ripetas sian marŝon
          Antaŭ la teruritaj oficiroj,
          Proksime tiel, ke per halebardo
          Ĝin ili povus tuŝi. Dispremitaj
          De granda timo, ili mute staras
          Kaj eĉ ne provas ion ekparoli.
          Pri la aper' mistera kaj terura
          Al mi ili rakontis. Mi kun ili
          En la sekvanta tria nokto gardis,
          Kaj jen tre vere en la sama horo,
          Pri kiu ili diris, en la sama,
          Perfekte tiu sama maniero
          Aperis la fantomo. Vian patron
          Mi konis, la fantom' al li similis,
          Kiel de l' sama akvo gut' al guto.

                                HAMLETO
          Sed kie ĝi okazis?

                                MARCELLO
                            Ĝi okazis
          Sur la teras', kie ni staris garde.

                          HAMLETO (al Horacio)
          Al li parolis vi?

                                HORACIO
                            Jes, mia princo;
          Sed li al mi eĉ vorton ne respondis.
          Nur unu fojon ŝajnis, ke li levas
          La kapon kaj moveton ian faras,
          Por ekparoli : sed subite tiam
          Ekkriis laŭte koko la matenon,
          Kaj tuje forrapidis la fantomo
          Kaj malaperis.

                                HAMLETO
                            Efektive strange!

                                HORACIO
          Mi ĵuras, ke ĝi estas pura vero!
          Ni ĝin kalkulis kiel nian devon
          Al vi raporti pri l' afero.

                                HAMLETO
                                                     Vere,
          Sinjoroj, tio min maltrankviligas.
          Ĉu vi hodiaŭ staros gardon?

                                 ĈIUJ
                                                                    Jes.

                                HAMLETO
          Kaj, diras vi, li estis en armaĵo?

                                 ĈIUJ
          Jes, princo.

                                HAMLETO
                        De la kapo ĝis piedoj?

                                 ĈIUJ
          De l' kapo ĝis piedoj, nia princo.

                                HAMLETO
          Kaj sekve la vizaĝon vi ne vidis?

                                HORACIO
          Levita estis lia viziero,
          Kaj ni tre bone vidis la vizaĝon.

                                HAMLETO
          Ĉu la rigardo estis malafabla?

                                HORACIO
          Mieno lia montris pli suferon,
          Sed ne koleron.

                                HAMLETO
                            Ĉu li estis pala,
          Aŭ ĉu koloron havis en vizaĝo?

                                HORACIO
          Terure pala.

                                HAMLETO
                          Ĉu li vin rigardis?

                                HORACIO
          Tre forte.

                                HAMLETO
                        Kial mi kun vi ne estis!

                                HORACIO
          Por vi l' apero estus tro terura!

                                HAMLETO
          Tre povas esti. Ĉu li longe restis?

                                HORACIO
          Apenaŭ centon povus vi kalkuli
          Ĉe nerapida kalkulad'.

                         MARCELLO kaj BERNARDO
                                   Pli longe!

                                HORACIO
          Almenaŭ tiam, kiam mi ĝin vidis.

                                HAMLETO
          La barbo estis griza, ĉu ne vere?

                                HORACIO
          Ĝi estis tia, kiel mi ĝin vidis
          Ĉe lia vivo : duonnigre-griza.

                                HAMLETO
          Hodiaŭ mi kun vi en nokto staros :
          Denove eble venos la fantomo.

                                HORACIO
          Ĝi certe venos.

                                HAMLETO
                            Kaj se ĝi aperos
          En l' eksteraĵ' de mia nobla patro,
          Al ĝi mi ekparolos, se eĉ tuta
          Al mi minacus la infero. Vin
          Mi ĉiujn petas, se ĝis nun silentis
          Vi pri l' apero, tenu ankaŭ plu
          Ĝin en sekreto; kaj al ĉio, kio
          Okazos eble en la nokto, havu
          Okulojn kaj orelojn, sed ne buŝon.
          Per mia amo mi vin rekompencos.
          Adiaŭ do! en la dekdua horo
          Sur la teraso mi vin revizitos.

                                 ĈIUJ
          Al via princa moŝto niaj servoj!

                                HAMLETO
          Ne, via amo, kiel al vi mia.
          Adiaŭ do!
                               (Horacio, Marcello kaj Bernardo foriras.)
                      Spirit' de mia patro
          En bataliloj! Mi supozas ion
          Malbonan. Ho, se venus jam la nokto!
          Ĝis tiam do trankvile! Malbonaĵoj
          Kaj krimoj venas al la lum' de l' tago,
          Se eĉ murego tera ilin kovras.
                                                              (Foriras.)

---

                               SCENO III

        Ĉambro en la domo de Polonio. LAERTO kaj OFELIO eniras.

                                 LAERTO
          Pakaĵo mia estas sur la ŝipo.
          Adiaŭ, fratineto! Se vi havos
          Okazon, ne forgesu al mi skribi
          Pri via farto.

                                 OFELIO
                           Ĉu vi tion dubas?

                                 LAERTO
          Sed pri Hamleto kaj pri lia amo
          Konsilas mi al vi, vi ĝin rigardu,
          Kiel kapricon kaj nur kiel ludon
          De juna sango; bela violeto
          En la printempo : frue elkreskinta,
          Sed ne konstanta,--dolĉa, sed ne daŭra,
          Odoro, ĝuo de momento unu,
          Nenio pli.

                                 OFELIO
               Nenio pli?

                                 LAERTO
                            Jes, tiel
          Vi ĝin rigardu. La natur', kreskante,
          Grandiĝas pli ne sole per la korpo
          Kaj per la forto de la sama sento;
          Kun la kreskado de la templo ofte
          Ŝanĝiĝas la spirito kaj la servo
          Interne. Nun li eble amas vin;
          Nek trompo nek malico nun makulas
          La virton de l' animo lia : tamen
          Memoru vi, ke en la rango lia
          De sia volo li ne estas mastro.
          Li mem ja estas sklav' de sia stato;
          Ne povas li, kiel la simplaj homoj,
          Por si elekti : de elekto lia
          Dependas farto de la tuta regno,--
          Li tial devas gvidi la elekton
          Per la aprob' kaj voĉo de la korpo,
          Al kiu li mem servas kiel kapo.
          Se li nun diras, ke li amas vin,
          Prudente estas, ke vi al li kredu
          Nur tiom, kiom povas li plenumi
          La vorton sian,--tio estas tiom,
          Kiom permesas la komuna voĉo
          De tuta la Danujo. Ekmemoru,
          En kia grad' honoro via povas
          Suferi, se aŭskultos tro kredeme
          Vi lian kanton, se la koron vian
          Vi perdos kaj al lia persistado
          Malkovros la trezoron vian ĉastan.
          Vi timu ĝin, fratino mia kara,
          Evitu flaman mezon de la amo,
          Atakon kaj atencon de deziro!
          Knabin' plej ĉasta perdis jam modeston,
          Se al la lun' ŝi montris sian ĉarmon.
          Eĉ virto ne evitas kalumnion,
          L' infanojn de printempo ofte mordas
          La verm' ankoraŭ en la burĝoneco,
          Kaj al la frua roso de juneco
          Spiret' venena estas plej danĝera.
          Vin gardu do! Tim' donas garantion.
          Por la juneco ĉie staras retoj.

                                 OFELIO
          La sencon de l' instruo via bona
          Konservos mi, por gardi mian bruston;
          Sed, bona mia frato, vi ne agu
          Simile al la predikistoj, kiuj
          Predikas krutan vojon al ĉielo,
          Dum ili mem senzorge kaj volupte
          Sur flora vojo de gajeco paŝas,
          Mokante pri prediko sia propra.

                                 LAERTO
          Ne timu! Tamen mi tro longe restis.--
          La patro venas jen! (Polonio eniras.)
                                   (Al Polonio) Duobla beno
          Sendube duobligas la feliĉon :
          Dank' al okazo mi denove povas
          Adiaŭ al vi diri.

                                POLONIO
                            Vi ankoraŭ
          La domon ne forlasis? Al la ŝipo!
          La vento blovas helpe al la vojo,
          Kaj oni vin atendas. Nu, akceptu
          Denove mian benon.
                             (Li metas la manon sur la kapon de Laerto.)
                                   Kaj memoru
          Regulojn, kiujn mi al vi instruis :
          Ne ĉian penson metu sur la langon,
          Ne donu tuj al ĉia penso faron.
          Afabla estu, sed ne tro kredema.
          Al la amiko saĝe elektita
          Kunforĝu vin en fera fideleco,
          Sed gardu vian manon de la premo
          De ĉiu renkontota bona frato.
          Vi gardu vin de ĉia malpaciĝo;
          Se vi ĝin ne evitos,--tiam agu
          Fortike, ke la malamik' vin timu.
          Al ĉiu servu per orelo via,
          Sed ne al ĉiu servu per la buŝo.
          Konsilojn ĉiam prenu vi de ĉiu,
          Sed propran juĝon en la kapo tenu.
          Laŭ via mon' mezuru vian veston,
          Sed ĉio estu takta kaj konvena;
          Vin vestu bone, sed ne kiel dando :
          Laŭ vest' ekkonas oni ofte viron,
          La homoj altastataj en Francujo
          En tiu punkto estas tre zorgemaj.
          Ne prenu prunte kaj ne prunte donu :
          Per pruntedono ofte oni perdas
          Krom sia havo ankaŭ la amikon,
          Kaj pruntepren' kondukas al ruino
          De la mastraĵo. Antaŭ ĉio estu
          Fidela al vi mem,--de tio sekvos,
          Ke vi ne estos ankaŭ malfidela
          Al la aliaj homoj. Nun adiaŭ,
          Kaj mia beno vin akompanadu!

                                 LAERTO
          Adiaŭ, mia patro kaj sinjoro!

                                POLONIO
          Jam tempo. Iru, oni vin atendas.

                                 LAERTO
          Adiaŭ, Ofelio, kaj memoru
          Pri tio, kion diris mi al vi!

                                 OFELIO
          Mi bone ŝlosis ĝin en mia kapo,
          Kaj la ŝlosilon mi al vi fordonas.

                    LAERTO (al Polonio kaj Ofelio.)
          Adiaŭ! (Foriras.)

                                POLONIO
                            Kia estas la konsilo,
          Pri kiu li parolis?

                                 OFELIO
                            Pri Hamleto,
          Pri la reĝido.

                                POLONIO
                      Ha, jes, ĝustatempe!
          Mi aŭdis, ke en lasta temp' Hamleto
          Al vi komencis montri amikecon
          Kaj ke vi mem apartan afablecon
          Al li montradis. Se ĝi estas vero--
          Mi aŭdis ĝin en formo de averto--
          Mi devas al vi diri, ke vi mem
          Kredeble ne komprenas tute klare
          Danĝeron, kiu al filino mia
          Kaj al honoro via nun minacas.
          Kiel vi estas unu kun la dua?
          La veron al mi diru!

                                 OFELIO
                                   De mallonge
          Al mi li ripetadis kelkajn fojojn,
          Ke li estimas min.

                                POLONIO
                            Ha, ha! Estimo!
          Parolo de nesperta knabineto!
          Kaj kredas vi al la "estimo" lia?

                                 OFELIO
          Mi mem ne scias, kiel pri ĝi pensi.

                                POLONIO
          Nu, aŭdu do! Vi estas tre malsaĝa,
          Ke vi akceptas por kontanta mono
          La vortojn, kiuj vere ne enhavas
          Eĉ plej malgrandan indon. Vi vin tenu
          Prudente kaj singarde, ĉar alie
          La malsaĝeco via la grandega
          Vin pereigos!

                                 OFELIO
                      Li al mi proponis
          La amon sian pure kaj honeste.

                                POLONIO
          Jes, pure kaj honeste! Vi, senkapa!

                                 OFELIO
          Li ĵuris al mi, patro mia kara,
          Per ĉiuj sanktaj ĵuroj de ĉielo.

                                POLONIO
          Kaptiloj por la birdoj! Mi ja scias,
          Ke se la sango bolas, tiam lango
          La ĵurojn ne avaras. Ho, filino,
          Ne prenu vi por fajro tiun flamon,--
          Ĝi lumas, sed ĝi tute ne varmigas,
          Ĝi estingiĝas tuj, ne supervivas
          Eĉ la minuton de la promesado.
          De nun kun via virga afableco
          Avaru pli; la paroladon vian
          Vi ŝatu pli, ne estu tute preta
          Tuj laŭ ordono! La reĝid' Hamleto
          Ankoraŭ estas juna, kaj li havas
          Pli grandan liberecon, ol al vi
          Donata povas esti. Ofelio,
          Mallonge mi sed klare al vi diras :
          Ne kredu al ĵurado lia; ĵuroj
          Similaj estas trompaj delogantoj,
          Antaŭparoloj de tre pekaj petoj;
          Promesojn piajn ili hipokritas,
          Por pli sukcese veni al la celo.
          Per unu vorto : nun vi eĉ minuton
          Ne restu en intima parolado
          Kun la reĝid' Hamleto! Ne kuraĝu
          Forgesi mian tiun ĉi ordonon!
          Nun iru!

                                 OFELIO
               Mi obeos, mia patro. (Ambaŭ foriras.)

---

                                SCENO IV

    La teraso antaŭ la palaco. Hamleto, Horacio kaj Marcello venas.

                                HAMLETO
          Ho, kiel akra estas la aero!

                                HORACIO
          Jes, princo, blovas vento malvarmega.

                                HAMLETO
          Kioma horo?

                                HORACIO
                           Baldaŭ la dekdua.

                                MARCELLO
          Ne, ne, jam la dekdua horo batis.

                                HORACIO
          Ĉu efektive? Mi ne aŭdis. Sekve
          Alproksimiĝas jam la temp', en kiu
          Aperas ordinare la spirito.
                                 (Post la sceno estas aŭdataj tamburado
                                              kaj ektondro de pafilego.)
          Ha, kion tio ĉi signifas, princo?

                                HAMLETO
          La reĝo diligente nun pasigas
          La nokton en gajega festenado;
          Kaj ĉiun fojon, kiam li eltrinkas
          Pokalon, pafilegoj al la mondo
          Anoncas la grandfaron de la reĝo.

                                HORACIO
          Ekzistas tia moro?

                                HAMLETO
                            Jes, sendube.
          Sed pensas mi, ke estas pli honore
          Forgesi tian moron, ol ĝin sekvi.
          La brua kaj diboĉa festenado
          Alportis al ni tre malbonan gloron
          Ĉe la popoloj de la tuta mondo.
          Drinkistoj oni nomas nin insulte;
          Kaj tiu ĉi makulo malpurigas
          La gloron de plej grandaj niaj faroj.
          Similan sorton ofte ankaŭ havas
          Privataj homoj, se sen propra kulpo
          Makulon ian ili de naturo
          Ricevis; se ekzemple de naskiĝo--
          En kio ne ilia vol' ja estis--
          Ilia sango estas tro bolanta,
          Rompanta ofte digon de prudento;
          Aŭ se kutimo ilin malbonigis,--
          La mond' ilin atakas sen kritiko,
          Se eĉ iliaj virtoj estas puraj
          Kaj multenombraj. Grajno da malbono
          Por la okul' de l' mondo ofte kovras
          La tutan indon de plej bona homo.
                                         (Aperas la spirito en armaĵo.)

                                HORACIO
          Ho, vidu, princo, ĝi aperas!

                                HAMLETO
                                                     Dio!
          Defendu nin, anĝeloj de ĉielo!
                                   (Li staras kelkajn minutojn senmove.)
          Spirito sankta, aŭ demon' terura,
          Ĉu el ĉielo aŭ el la infero,
          Ĉu vi intencas bonon aŭ malbonon,--
          Aperis vi en tia nobla formo,
          Ke mi paroli devas. Ho, Hamleto,
          Ho, patro, ho vi, reĝo de Danujo,
          Respondu! Ho, ne lasu min perei
          En nesciado! Diru al mi, kial
          Sin levis el la tombo viaj ostoj?
          Kaj la ĉerkujo, kien ni trankvile
          Vin metis, kial ĝi malfermis nun
          La pezan sian buŝon de marmoro,
          Por vin elĵeti? Kion ĝi signifas,
          Ke vi, senviva korpo, en armaĵo
          Denove venis en la lunan lumon,
          Por ektimigi nin, malsaĝajn homojn,
          Kaj nin ataki per teruraj pensoj
          Ne klarigeblaj por l' animo nia?
          Por kio? Diru! Kial? Kion fari?
                                  (La spirito faras signojn al Hamleto.)

                                HORACIO
          Li vokas vin, ke iru vi kun li,
          Li kvazaŭ volas ion komuniki
          Nur al vi sola.

                                MARCELLO
                                   Kun afablaj gestoj
          Li vokas vin pli malproksimen, princo;
          Sed ho, pro Di', ne iru!

                                HORACIO
                                   Ne, ne iru!

                                HAMLETO
          Sed tie ĉi ne volas li paroli,
          Kaj mi lin sekvos.

                                HORACIO
                            Ho, ne, ne, reĝido

                                HAMLETO
          Nu, kion do mi timos? Mia vivo
          Ne havas por mi indon, kaj l'animo,
          Senmorta, kiel la spirito mem,
          Ja ne bezonas timi la spiriton.
          Li vokas min denove; mi lin sekvos.

                                HORACIO
          Sed se li vin allogos al la maro,
          Aŭ eble al la supro de l' ŝtonego,
          Staranta super la senfunda akvo,
          Kaj tie per terura nova vido
          Subite nebuligos vian saĝon
          Kaj pereigos vin? Memoru, princo!
          Jam per si mem al ĉiu viva homo
          Terura estas tiu alta pinto,
          Pendanta super la bruantaj ondoj
          De plej profunda loko de la maro.

                                HAMLETO
          Li ĉiam vokas. (Al la spirito.) Iru, mi vin sekvas!

                     MARCELLO (retenante Hamleton).
          Ho, princo, vi ne iros!

                                HAMLETO
                                   For la manojn!

                                HORACIO
          Aŭskultu nin, ne iru!

                                HAMLETO
                                   Mia sorto
          Min vokas, kaj per ĝi mi sentas nun
          En ĉiu vejno de la korpo mia
          Potencan feran forton de leono. (La spirito faras signojn.)
          Li ĉiam vokas! Lasu! Pro ĉielo! (Li sin elŝiras.)
          Fantomon faros mi el ĉiu, kiu
          Kuraĝos min reteni! For! (Al la spirito.) Ho, iru!
          Mi post vi iras. (La spirito kaj Hamleto foriras.)

                                HORACIO
                          Ha, li freneziĝis!

                                MARCELLO
          Ni sekvu lin! La dev' al ni ordonas!

                                HORACIO
          Ni iru! Kiel tio ĉi finiĝos?!

                                MARCELLO
          Malbona io estas en Danujo.

                                HORACIO
          Nin gardos la ĉielo.

                                MARCELLO
                               Ni rapidu!

---

                                SCENO V

        Izolita loko de la teraso. La spirito kaj Hamleto venas.

                                HAMLETO
          Ho, kien vi kondukas min? Parolu!
          Mi plu ne iros jam!

                                SPIRITO
                               Aŭskultu!

                                HAMLETO
                                                                   Diru!

                                SPIRITO
          Jam proksimiĝas mia horo. Baldaŭ
          Reiri devos mi al la sulfuraj
          Turmentaj flamoj.

                                HAMLETO
                           Malfeliĉa patro!

                                SPIRITO
          Min ne bedaŭru, sed atentu bone,
          Al tio, kion diros mi.

                                HAMLETO
                                   Parolu!
          Atenti estas mia sankta ŝuldo.

                                SPIRITO
          Kaj venĝi ankaŭ, kiam vi ekscios.

                                HAMLETO
          Ho, Dio! Venĝi? Kion?

                                SPIRITO
                                   Aŭdu bone.
          Mi estas la spirit' de via patro,
          Mi estas kondamnita longan tempon
          Vagadi en la nokto kaj bruladi
          La tutan tagon en eternaj flamoj,
          Ĝis mi puriĝos de la ĉiuj pekoj
          De mia tera vivo. Se ne estus
          Al mi malpermesite paroladi,
          Rakonton tiam povus mi komenci,
          De kiu ĉiu vort' al vi dispremus
          La koron, rigidigus vian sangon,
          El kapo elsaltigus la okulojn,
          Kaj ĉiun vian haron disstarigus
          Simile al haregoj de histriko.
          Sed la misteroj de posttomba vivo
          Ne devas soni al orelo tera.
          Aŭskultu! Se vi amis vian patron. . . .

                                HAMLETO
          Ho, Dio!

                                SPIRITO
                        Venĝu por mortigo lia!

                                HAMLETO
          Mortigo?

                                SPIRITO
               Jes, mortigo plej malnobla,
          Terura, nenatura, neaŭdita.

                                HAMLETO
          Ho, nomu lin! Ke povu mi tuj flugi,
          Simile al la penso de amanto
          Mi flugu venĝi tuj.

                                SPIRITO
                            Vi ŝajnas preta;
          Vi estus dorma, kiel pala herbo,
          Kreskanta sur la bordo de la Leto,
          Se restus vi trankvila. Aŭdu, filo :
          La famon oni faris, ke en tempo
          De mia dormo en ĝardeno mia
          Serpento mordis min; kaj oni trompas
          Per la mensoga fam' pri mia morto
          L'orelon de la regno; tamen sciu,
          Ho, nobla mia filo : la serpento,
          De kies mordo mortis via patro,
          Nun portas lian kronon.

                                HAMLETO
                                                     Mia onklo!
          Ho, la profeta mia antaŭsento!

                                SPIRITO
          Jes, tiu plej malnobla adultulo
          (Ho, malbenita sprito, kaj donacoj!)
          Delogis la reĝinon ŝajne virtan
          Al la plezuroj de malnobla amo.
          Hamleto mia! Ho, kia defalo!
          De mi, kies la amo estis sankta,
          Sendekliniĝa ĉiam de la ĵuro,
          Farita en la tago de l' edziĝo,--
          Ŝi malaltiĝis al pekulo, kiun
          Per ĉio la naturo ja malbenis!
          Sed kiel virton peko ne delogas,
          Se ĝi eĉ en ĉiela vest' aperas,
          Tiel volupto, se eĉ kun anĝelo
          Vi ligos ĝin, enuas tamen baldaŭ
          Kaj serĉas ion novan . . . Sed silentu!
          Mi sentas jam aeron de mateno,--
          Mi mallongigos la rakonton. Kiam
          En la ĝardeno laŭ kutimo mia
          Mi dormis post tagmezo, via onklo
          Mallaŭte alŝteliĝis kaj enverŝis
          Al mi en la orelon plej teruran
          Venenon el malgranda boteleto,
          Venenon tian, kiu tre rapide
          Trakuras tuj la tutan homan korpon
          Kaj, kvazaŭ acidaĵo en la lakto,
          Momente malbonigas en la korpo
          La tutan puran sangon. Mi pereis,
          Kaj lepro mian tutan glatan korpon
          Tuj kovris per abomeninda ŝelo,
          Kaj tiel mi perfide en la dormo
          Per frata mano estis senigita
          De l' vivo, krono kaj edzino kune,
          Mi estis mortigita en florado
          De miaj pekoj, sen konfesodono,
          Sen komunio sankta; la kalkulon
          Ne resuminte, estis mi sendita
          Kun ĉiuj miaj kulpoj sur la kapo
          Al granda, fina juĝo.

                                HAMLETO
                                   Ho, terure!

                                SPIRITO
          Se havas vi animon, ne permesu,
          Ke reĝa lito de Danujo servu
          Por sangomiks' adulta kaj volupto.
          Sed kiel ajn vi volos tion fari,--
          Vi ne makulu vian filan koron :
          Nenion faru kontraŭ la patrino,--
          Ŝin juĝos la ĉielo kaj la pikoj
          De ŝia propra koro. Nun adiaŭ!
          La paliĝado de l' lumanta vermo
          Anoncas la aperon de l' mateno.
          Adiaŭ, filo, kaj memoru min! (Foriras.)

                                HAMLETO
          Ho, vi, ĉielo! Tero! Eble ankaŭ
          L' inferon voki?--Fi, halt', mia koro!
          Ne maljuniĝu tuj, ho mia korpo,
          Fortike vi min portu! Vin memori?
          Jes, malfeliĉa patro! Tiel longe,
          Ĝis mia kapo perdos la kapablon
          De ĉia memorado! Vin memori?
          Sed de l' tabulo de memoro mia
          Forviŝos mi nun ĉion, kio restis,
          Sentencojn ĉiujn el la libroj, ĉiujn
          Pentraĵojn, postesignojn, kiujn lasis
          Sur ĝi la pasintaĵo kaj juneco,
          Observojn kaj la spertojn de la vivo;
          Ordono via vivos tute sola
          De nun en mia cerbo, ne miksita
          Kun io malpli inda. Ho, ĉielo!
          Virino malhonesta kaj perfida!
          Fripono! Vi, fripono ridetanta! . . .
          La tabuleton donu! Mi enskribos,
          Ke oni povas ĉiam ridetadi
          Kaj tamen esti friponeg'. Almenaŭ
          En nia lando tio estas ebla. (Li skribas.)
          Mi vin enskribis, onklo! Nun al mia
          Deviz'! "Adiaŭ kaj memoru min!"
          Mi ĵuris.

                        HORACIO (post la sceno.)
          Princo! Princo!

                       MARCELLO (post la sceno.)
                            Princ' Hamleto!

                        HORACIO (post la sceno.)
          Ho, Dio lin defendu!

                      HAMLETO (decide, al si mem.)
                                                     Tiel estu!

                       MARCELLO (post la sceno.)
          He! Princo! He!

                                HAMLETO
                            He! kara mia, he!
          Al mi, birdeto mia, he! mi estas.
                                           (Horacio kaj Marcello venas.)

                                MARCELLO
          Nu, kio do sinjoro?

                                HORACIO
                                                     Kio nova?

                                HAMLETO
          Ho, tre mirinde!

                                HORACIO
                            Diru, kara princo.

                                HAMLETO
          Vi elbabilos.

                                HORACIO
                           Ne, pro la ĉielo!

                                MARCELLO
          Mi ankaŭ ne.

                                HAMLETO
                            He, kion vi parolas?
          Ĉu oni povus kredi?! Vi silentos?

                          HORACIO kaj MARCELLO
          Jes, jes, pro la ĉielo, kara princo!

                                HAMLETO
          En tuta la Danujo vi ne trovos
          Friponon, kiu estus hom' honesta.

                                HORACIO
          Spirito ne bezonis ja sin levi
          El tombo, por sciigi nin pri tio.

                                HAMLETO
          Vi estas prava. Tial mi nun pensas,
          Sen plua disputado ni jam povas
          Al ni la manojn premi reciproke
          Kaj iri hejmen. Iru, kien vokas
          Vin la aferoj kaj deziroj viaj--
          Aferojn kaj dezirojn ĉiu havas--
          Mi ankaŭ, la mizera, iros fari
          Aferon mian,--mi nun iros preĝi.

                                HORACIO
          Malklare kaj tre strange vi parolas.

                                HAMLETO
          Ha, mi bedaŭras, ke mi vin ĉagrenas,
          Mi ĝin bedaŭras el la tuta koro.

                                HORACIO
          Vi ne ĉagrenas nin.

                                HAMLETO
                                   Ne, Horacio,
          Ĉagren' ĝi estas, pro Patriko sankta. . . .
          Pri la spirito do mi al vi diros,
          Ĝi estas tre senkulpa kaj honesta.
          La scivolecon pri la estintaĵo
          Vi venkos, kiel povos. Nun kolegoj,
          Amataj kunlernantoj kaj amikoj,
          Malgrandan unu peton mi vin petos.

                                HORACIO
          Parolu, princo, ni ĝin certe faros.

                                HAMLETO
          Neniu devas scii pri l' apero
          De nuna nokto.

                          HORACIO kaj MARCELLO
          Ni promesas, princo.

                                HAMLETO
          Sed ĵuru!

                                HORACIO
               Pro honoro, mi silentos!

                                MARCELLO
          Mi ankaŭ, pro honor'!

                                HAMLETO
                            Sur mia glavo!

                                MARCELLO
          Ni ĵuris jam, sinjoro.

                                HAMLETO
                            Sed mi petas,
          Sur mia glavo ĵuru al mi.

                         SPIRITO (sub la tero.)
                                 Ĵuru!

                                HAMLETO
          Ha, mia kara! Vi al ni alrampis?
          Nu, bone! La bravul' aŭskultas. Ĵuru!

                                HORACIO
          Sed kiel ĵuri?

                                HAMLETO
                      Ke neniam vi
          Parolos eĉ per unu sola vorto
          Pri tio, kion en la lasta nokto
          Vi vidis. Ĵuru sur la glavo!

                         SPIRITO (sub la tero.)
                                                     Ĵuru!

                                HAMLETO
          Hic et ubique? Ŝanĝu ni la lokon!
          Al mi, sinjoroj! Metu viajn manojn
          Denove sur la glavon kaj ripetu,
          Ke vi neniam al neniu diros
          Pri la apero de la nokto. Ĵuru
          Pri tio ĉi sur mia glavo!

                         SPIRITO (sub la tero.)
                                                     Ĵuru!

                                HAMLETO
          Ha, brave, mia talp'! Vi bone fosas!
          Pli malproksimen do, amikoj!

                                HORACIO
                                                                    Dio!
          Tre strange kaj neniel kompreneble!

                                HAMLETO
          Plej bona estos, se vi ĝin forgesos!
          Ekzistas en ĉiel' kaj sur la tero
          Pli da aferoj, ol en la lernejoj
          Instruas filozofoj, Horacio.
          Sed venu! Kaj mi tie ĉi denove
          Vin petas, ĵuru : kiel ajn mirindaj
          Al vi agado mia poste ŝajnos,
          Se eble poste trovos mi utila
          Ŝajnigi, ke mi perdis la prudenton,--
          Neniam vi kunmetu viajn manojn
          En tia formo, nek la kapon vian
          Balancu tiel, nek per parolado
          Dusenca montru, ke vi ion scias,--
          Ekzemple : "nu, ni scias", aŭ "ni povus,
          Se ni nur volus", aŭ "se nur paroli
          Ni povus", aŭ "ekzistas unu punkto". . . .
          Ne helpu al vi Dio en mizero,
          Se tion ĉi vi faros.--ĵuru!

                         SPIRITO (sub la tero.)
                                                                  Ĵuru!

                                HAMLETO
          Ripozu, ho, spirito malfeliĉa!
          Kaj nun, sinjoroj, mi min rekomendas
          Al vi kun mia tuta amikeco.
          Kaj ĉion, kion mi, malriĉa, povas
          Al vi alporti aman kaj amikan,
          Kun Dia help' al vi mi ne rifuzos.
          Ni iru! Kaj denove mi vin petas,
          La fingron ĉiam tenu sur la buŝo!
          Ni vivas en terura tempo! Ve,
          Ke mi naskiĝis esti la punanto!
          Nu, venu do! Ni iros ĉiuj kune.
                                                        (Ĉiuj foriras.)

---

                               EL ILIADO

                        (Tradukita de A. KOFMAN)

                               KANTO UNUA

                        La pesto.--La kolero.

          Kantu, diino, koleron de la Peleido Aĥilo,
          Ĝin, kiu al la Aĥajoj kaŭzis mizerojn sennombrajn
          Kaj en Aidon deĵetis multegajn animojn kuraĝajn
          De herouloj kaj faris korpojn iliajn akiro
          Al rabobirdoj kaj hundoj--fariĝis la volo de Zeŭso--
          De tiu tago, de kiu disigis sin ekdisputinte
          La ordonanto al viroj, Atrido, de l' dia Aĥilo.

             Kia do dio ekscitis en ili disputon malpacan?
          Filo Latona kaj Zeŭsa. Ekkolerigita de reĝo,
          Li malsanigis la militistaron,--mortadis popoloj,
          Ĉar malhonoris Atrido Ĥrizon, la pastron de l' dio.
          Por deaĉeti filinon, li kun netaksebla depago
          Venis al ŝipoj Aĥajaj rapidenaĝantaj, en manoj,
          Sur ora sceptro, la florokronon de dio Apolo,
          La malproksimenĵetanta, kaj ĉiujn Aĥajojn petegis,
          Sed precipe la ambaŭ Atridojn, la ĉefojn popolajn :

             "Ho vi, Atridoj, kaj ĉiuj Aĥajoj kuraĝaj! la dioj,
          Sur Olimpo loĝantaj, donu al vi ekdetrui
          Urbon Priaman kaj poste hejmen reveni feliĉe.
          Al mi la karan filinon redonu vi pro deaĉeto,
          Estimegante Apolon, la malproksimenpafantan."

             Jen tiam ĉiuj Aĥajoj laŭtege konsentis honoron
          Fari al pastro, de li deaĉeton riĉegan ricevi.
          Tio ne plaĉis nur sole al koro de Agamemnono;
          Li malhonore forpelis lin kaj al li diris minace :

             "Gardu vin, ke, maljunulo, mi vin plu ne vidu ĉe ŝipoj
          Larĝaj, nun pro malrapido aŭ poste pro la reveno :
          Ĉar malcerte vin helpos la sceptro kaj krono de l' dio.
          Ŝin do mi ne refordonos antaŭe ol ŝi maljuniĝos
          Hejme, en Argo, ĉe mi, malproksime de ŝia patrujo,
          Laboradante teksaĵon, kaj mia kunkuŝantino.
          Sed vi foriru kaj min ne ekscitu, ke sana vi restu.

             Tiel li diris, kaj Ĥrizo ektimis, la vorton obeis
          Kaj al la multebruanta maro silente foriris.
          Poste, malproksimiĝante, li ekpetegis fervore
          Nun Apolon, la filon de la belabukla Latono :

             "Aŭdu, Arĝentopafarka, apogo de Ĥrizo kaj Kilo
          Sankta, potence reĝanta la Tenedoson, vi, glora!
          Se efektive mi vian sanktejon beligis per kronoj
          Aŭ mi iam por vi de plej bonaj kaprinoj kaj bovoj
          Grasajn femurojn bruligis, vi mian deziron plenumu :
          Punu vi per viaj sagoj pro miaj larmoj Aĥajojn."

             Tiel preĝante li diris, atentis lin Febo Apolo.
          Jen li deiris, koleron en koro. Olimpan altaĵon,
          Ĉirkaŭfermitan sagujon kaj arkopafon sur ŝultroj.
          Laŭte sonadis la sagoj sur ŝultroj de ekkolerinto,
          Dum li kuradis. Li estis simila al nokto. Li poste
          Malproksime de ŝipoj sidiĝis, kaj sagon ellasis,
          Kaj el pafarko arĝenta jen sono terura eksonis.
          Li ekatakis antaŭe nur mulojn kaj hundojn rapidajn,
          Sed jen la sagoj maldolĉaj atingis nun ankaŭ la homojn,
          Kaj malvivuloj senhalte en lignaroj flamadis.
          Militistaron la sagoj flugadis naŭ tagojn, la dekan
          Al kolektiĝo Aĥilo la popolon kunvokis.
          Tion ĉi metis en liajn pensojn la Hero blankmana.
          Ĉar pri Danaoj malĝojis ŝi, ilin perei vidante.
          Kiam ili kunvenis kaj kunkolektiĝis, sin levis
          Inter ili Aĥilo rapidapieda kaj diris :

             "Mi, ho, Atrido, nun pensas, revenos ni hejmen, irante
          Ree ĉi tien kaj tien, se nur ni evitos la morton,
          Ĉar la milito kaj pesto Aĥajojn mortigas samtempe.
          Sed demandu ni pastron aŭ antaŭdiriston aŭ ankaŭ
          Sonĝklarigiston, ĉar ankaŭ sonĝoj elvenas de Zeŭso,
          Ke al ni diru li, kial koleras nin Febo Apolo,
          Ĉu, eble, pro nefarita promeso aŭ pro hekatombo,
          Ĉu, el ŝafidoj kaj el sendifektaj kaprinoj prenonte
          La odoron oferan, li nin liberigos de pesto."

             Tiel dirinte, sidiĝis li. Kaj inter ili sin levis
          La Testorido Kalĥaso plej lerta el birddivenistoj,
          Kiu konadis estanton, estonton kaj ankaŭ pasinton
          Kaj alkondukis la ŝipojn Danaajn al Trojo per sia
          Scio profeta, de Febo Apolo al li donacita.
          Li, bonpensanta, sin turnis al ili kaj tiel parolis :

             "Ho, Zeŭsamato Aĥilo, al mi vi ordonas klarigi
          La koleregon de malproksimegenĵetanta Apolo.
          Bone, mi estas dironta, sed vi al mi ĵuru defendi
          Min efektive favore per viaj paroloj kaj manoj :
          Certe, mi ekkolerigos viron, reĝantan potence
          Ĉiujn Arganojn, viron, al kiu obeas Aĥajoj :
          Reĝo ja estas tro forta kontraŭe la vir' subpotenca;
          Se li eĉ tiun ĉi tagon sian malicon subpremos,
          Tamen en koro konservos li sian malicon, ĝis li ĝin
          Forellasos. Nun juĝu vi, ĉu vi min povas defendi."

             Lin respondante eldiris Aĥilo piedorapida :
          "Vi kuraĝiĝu, sincere eldiru la dialudaĵon;
          Ĵuras mi per Zeŭsamato Apolo, al kiu vi preĝas,
          Malfermante la volon de Dio al la Danaoj,
          Ke, dum mi estos vivanta kaj lumon de l' suno vidanta,
          Vin tie ĉi ektuŝos per mano pezega neniu
          El Aĥajoj, se vi eĉ nomus mem Agamemnonon,
          Kiu glorigas sin esti plej forta el ĉiuj Aĥajoj."

             Kuraĝiĝinte, la antaŭdiristo la nemalaŭdebla
          Diris : "Koleras li nek pro promeso, nek pro hekatombo,
          Nur pro la pastro, la malhonorita de Agamemnono,
          Ne forlasinta filinon kaj ne alpreninta depagon.
          Jen kial nin mizerigas li, la malproksimenpafanto,
          Kaj mizerigos ankoraŭ, ne forprenante multpezan
          Manon de l' pesto, ĝis estos la ĝojookula filino
          Ree al patro kaj kune kun sankthekatombo sendita
          En Ĥrizourbon. Nur tiam nin eble la dio kompatos."

             Tiel dirinte, sidiĝis li, kaj inter ili sin levis
          Agamemnono la vastereĝanta, l' heroo Atrido,
          Tute malĝoje; la koron malluman kolero plenigis
          Kaj la okuloj fariĝis similaj al fajro brilanta.
          Kontraŭ Kalĥaso antaŭe li nun furioze ekdiris :

             "Ho, malbonaĵoportisto, al mi eldirinta neniam
          Favoraĵon! Vi ĝojas nur antaŭdiri mizerojn.
          Vi antaŭdiris neniam bonvorton kaj nek ĝin plenumis,
          Vi ankaŭ nun antaŭdiras al kolektiĝintaj Aĥajoj,
          Ke l' malproksimenpafanta Apolo ilin nur punas,
          Ĉar mi ne volis pro Ĥrizofilino depagon belegan
          Preni. Ho, jes, mi preferas ŝin havi en mia domego,
          Mi ŝin preferas eĉ pli ol Klitemnestron, kun kiu
          Mi edziĝis dum ŝia virgeco. La Ĥrizofilino
          Al ŝi ne cedas per kresko, talio, prudento, teksado.
          Sed mi konsentas redoni ŝin, se tio estas pli bona,
          Ĉar mi la savon popolan, kaj ne la pereon deziras;
          Sed vi alie honore donacu min, ke mi ne restu
          Unu ne rekompencita, ĉar tio ne estas konvena,
          Ĉiuj vi vidas, ke mia donaco foriras de mi nun."
          Al li kontraŭe respondis Aĥilo piedorapida :
          "Ho, vi plej glora Atrido, kaj plej profitama el ĉiuj,
          Al vi pro kio Aĥajoj aldonos honoran donacon?
          Oni ne scias, ĉu restas ankoraŭ riĉeco komuna,
          Ĉar la akiron el urboj rabitaj ni jam disdividis,
          Estas ne bone ĝin rekolektigi por ree dividi.
          Sed vi ellasu ŝin pro la honoro do dioj; Aĥajoj,
          Ni, al vi pagos trioble, kvaroble, se Zeŭso detrui
          Iam permesos al ni la Trojon murofortegan."

             Al li kontraŭe respondis Agamemnono, la ĉefo :
          "Kia ajn estas kuraĝa vi, diosimila Aĥilo,
          Trompi ne penu min : vi ne admonos min nek superruzos.
          Ĉu vi, mem konservante donacon, vi volas, ke nur mi
          Estu rabita de mia, ke mi ĝin ellasu senpage?
          Bone, nur se anstataŭos Aĥajoj ĝin per alia
          Rekompenco de kosto egala, laŭ mia deziro.
          Sed se ili rifuzos, mi prenos ĝin mem : la donacon
          Vian aŭ la donacon Ajaksan aŭ l' Odisean;
          Prenos min ĝin,--senigita de ĝi ekkoleros la viro.
          Sed iafoje pri tio ni reparolos ankoraŭ.
          Nun ni surmetu sur maro sankta la ŝipon nigretan,
          Ni kolektigu en ĝi da remistoj amason sufiĉan,
          Metu en ĝi l' hekatombon kaj Ĥrizofilinon ruĝvangan.
          Unu el viroj konataj estos la ĉefo : Ajakso,
          Eble Idomeneo, aŭ Odiseo la dia,
          Aŭ vi mem Peleido, vi, la plej terura el viroj--
          Por oferante pacigi la Malproksimegenĵetantan."

             Al li respondis minace Aĥilo piedorapida :
          "Ve al mi! Senigita de honto, vi, profitamulo,
          Kiu Aĥajo de nun viajn vortojn obei ekvolos,
          Kun vi irante aŭ kontraŭ viroj batalon farante?
          Ĉar mi alvenis ne pro ponardegojnĵetistoj Trojanoj
          Kontraŭbatali, ĉar ili kulpiĝis je mi en nenio.
          Ili neniam ĉevalojn aŭ bovojn de mi ekdeprenis
          Aŭ fruktportantajn kampegojn, en Ftio la multeloĝita
          Fruktojn ruinis, ĉar inter ni estas ja multe da ombraj
          Montoj kaj ankaŭ la maro bruanta. Nur vin, plej senhontan,
          Sekvis ni, por ke vi ĝoju, portante ekvenĝon al Trojo
          Pro Menelao kaj ankaŭ pro vi mem, vi hundosimila.
          Sed tion ĉi ne atentas, nek zorgas vi tion ĉi tute;
          Min eĉ minacas vi preni donacon, de mi akiritan
          Per mia peno, kaj al mi de la Aĥajidoj donitan.
          Tamen do mi ja neniam ricevas donacon egalan
          Al la via post rabo de urbo per la Aĥajoj.
          Plej malfacilan laboron en laciganta batalo
          Miaj manoj faradas, sed kiam venas divido,
          La rekompenco plej granda venas al vi; mi, kontraŭe,
          De malmulto kontenta, revenas laciĝe al ŝipoj;
          Nun mi foriras en Ftion, ĉar estas certe pli bone
          Hejmen reveni en ŝipoj fleksitaj. Mi ne deziras
          Malhonorita de vi plu kolekti por vi nun riĉecojn".

             Al li respondis nun Agamemnono, la ĉefo de viroj :
          "Nu do, vi kuru do, se via koro al tio vin igas;
          Mi vin pro mi ja ne petas restadi, mi havos aliajn,
          Por akiri honoron, precipe la Zeŭson-zorganton.
          El diaj reĝoj vi estas por mi la plej malamata.
          Ĉar vi ĉiam preferas malpacojn, batiĝojn, batalojn.
          Se pli da forto vi havas, donita ĝi estas de dio.
          Hejmen revenu vi kun viaj ŝipoj kaj viaj kolegoj,
          Reĝu vi Mirmidonojn pace, pri vi mi ne pensas,
          Mi ne atentas vian koleron, kaj mem mi minacas :
          Kiel Febo Apolo deprenas de mi Ĥrizoidon,
          Kiun forsendas mi per mia ŝipo kaj miaj amikoj,
          Tiel mi mem vian tendon eniros kaj forelkondukos
          Vian donacon, ruĝvangan la Brizeidon : vi sciu,
          Kiom mi estas pli alte ol vi, kaj ke ĉiu teruru
          Al mi sin egaligi kaj al mi kontraŭparoli."

             Tiel parolis li, kaj Pelopido forte doloris,
          Inter du pensoj ŝancelis la koro en brusto, en vila :
          Ĉu, eltirinte de flanko glavon akregan, aliajn
          Militistojn forpeli kaj la Atridon mortigi,
          Aŭ humiligi koleron kaj sian koron ekbridi.
          Dum en animo kaj koro li pensis pri tio kaj grandan
          Glavon el ingo eltiris, alvenis al li el ĉielo
          La diino Ateno, sendita de Hero blankmana,
          Kiu amis kaj zorgis ambaŭ heroojn egale.
          Ŝi poste li nun stariĝis, lin kaptis per blondkapoharoj,
          Sole al li aperinte : ŝin ĉiu alia ne vidis.
          Ektimiĝinte, sin turnis Aĥilo kaj tuj ekrekonis
          Palas-Atenon, terure ŝiaj okuloj brilegis.

             Kaj li komencis paroli kaj diris la vortojn flugilajn :
          "Kial vi venis, filino de Zeŭso ŝildontenanta,
          Ĉu por ekvidi la arogantaĵon de Agamemnono?
          Sed mi eldiras al vi, kaj mi pensas, ke tio fariĝos,
          La fiereco senbrida baldaŭ lin pereigos."
          Al li respondis Ateno, la bluokula diino :
          "Por kvietigi koleron vian mi venis, se restos
          Vi obeema; min sendis Hero, diino blankmana,
          Kiu vin ambaŭ egale samtempe amas kaj zorgas.
          Vi do nun finu malpacon, kaj ne elprenu glavegon,
          Certe, per vortoj vi povas insulti lin laŭ via volo.
          Mi al vi diras, kaj tio ĉi estos efektivigita :
          Iam vi havos trioble da luksaj, belegaj donacoj
          Pro tiu ĉi fiereco. Detenu vin nun kaj obeu."

             Ŝin respondante, eldiris Aĥilo rapidapieda :
          "Vere, estas bezone vian ordonon obei,
          Malgraŭ la koro kolera : ĉar tio ĉi estas pli bona :
          La obeantan al dioj dioj volonte atentas."

             Diris li, kaj sur arĝentan tenilon li metis la manon,
          Ree enmetis glavegon en ingon, ne malobeante
          Vortojn diinajn. Ŝi baldaŭ ekflugis Olimpon, loĝejon
          De dio Zeŭso ŝildontenanta, al dioj aliaj.

             Sed Peleido returnis sin kun parolo kolera
          Al Atrido : li sian koleron ne ekĉesigis :
          "Ho, vi drinkanto kun hunda rigardo, kun cerva kuraĝo!
          Vi en la koro neniam havas kuraĝon vin armi,
          Por kune kun la popolo batali aŭ kun la Aĥajoj
          Plej eminentaj embuski vin : tio laŭ vi estas--morto.
          Jes! prefereble ja estas en vasta tendaro Aĥaja
          Vian kontraŭdiranton senigi de lia donaco.
          Reĝo-popolmanĝegulo, netaŭgulojn reĝanta!
          Ĉar, Atrido, alie vi lastan fojon ofendus.
          Sed al vi mi nun diras kaj faras ĵuron grandegan,
          Ĵuras mi je tiu sceptro, neniam florojn kaj branĉojn
          Renaskonta, estante lasinta en montoj la trunkon,
          Kaj ne reekfloronta (ĉar fero de ĝi ekdemetis
          Ĝiajn foliojn kaj ŝelon), kaj portadata en manoj
          De Aĥajidoj-juĝistoj, gardantaj la leĝojn, venantajn
          De l' dio Zeŭso; mi ĵuras je tiu ĉi ĵuro grandega,
          Ke eksopiros tuj ĉiuj Aĥajoj, serĉante Aĥilon . . .
          Tamen, malgraŭe doloro via, ne povos vi helpi
          Ilin, ekmortigotajn amase per man' de Hektoro
          La virbuĉanto, kaj vian vi koron mordetos, ke estis
          Vi plej kuraĝan el ĉiuj Aĥajoj malestiminta".

             Tiel dirinte, sur teron ekĵetis li sian sceptron,
          Beligitan de najloj oraj, kaj baldaŭ sidiĝis.
          Sed Atrido koleris ankaŭ. Kaj levis sin poste
          La dolĉalingva kaj tondravoĉa Nestoro el Pilo,
          El kies buŝo fluadis dolĉamiela parolo;
          Estis li nun travivinta jam du generaciojn,
          Kiuj naskiĝis kaj vivis kune kun li en la sankta
          Urbo Pilo, hodiaŭ li superreĝis la trian.
          Jen li, bonepensanta, eldiris al la kolektiĝo :
          "Ve, ho kia malĝojo surfalas sur teron Aĥajan!
          Certe, ekĝojos Priamo kaj kune kun li Priamidoj,
          Ankaŭ l' aliaj Trojanoj eksentos ĉarmegon en koro,
          Se ili aŭdos, ke vi nun malpacas, vi, kiuj estas
          En konsiloj plej altaj kaj en bataloj unuaj.
          Sed vi aŭskultu, ĉar ambaŭ pli junaj vi estas ja ol mi.
          Iam mi havis aferon kun viroj ankoraŭ pli fortaj
          Ol vi, sed miajn konsilojn ili neniam malŝatis.
          Vidis neniam mi kaj ne ekvidos jam virojn similajn,
          Kiel Pirito kaj Drio, kiu potencis popolojn,
          Kiel Kenco aŭ Eksadio aŭ Polifemo
          Diosimila kaj dia Tezeo, la filo Egea.
          Ili estis pli fortaj ol ĉiuj, sur tero naskitaj,
          Kaj, plej fortaj estinte, batalis nur kontraŭ plej fortaj,
          Kontraŭ montaj monstregoj, ilin fordetruante.
          Kune kun ili mi estis milita kolego el Pilo,
          El malproksima lando : alvokis min tiuj ĉi viroj :
          Kune kun ili batalis mi, kaj kontraŭ ili nenia
          Homo, sur tero naskita, havis kuraĝon batali.
          Sed ankaŭ ili konsilon mian obee atentis.
          Nun vi ankaŭ obeu : obei ja estas pli bone.
          Vi, Atrido potenca, ne prenu de li la knabinon,
          Sed ĉe li lasu donacon, donitan de la Aĥajidoj,
          Sed ankaŭ vi, Peleido, ĉesu kun reĝo disputi
          Malpacante : konvenas ja honoro pli alta
          Al la sceptroportanta, kiun Zeŭso glorigas;
          Kaj se vi estas pli forta kaj filo de dia patrino,
          Estas li ja pli potenca, ĉar reĝas li multajn popolojn.
          Vi, Atrid', humiligu la koron, mi mem vin petegas,
          Kontraŭ Aĥilo demetu vian koleron : li estas
          Forta apogo Aĥaja en pereigema milito."

             Diris al li respondante Agamemnono potenca :
          "Vere! Vi, ho maljunulo, ĉion eldiris konvene,
          Sed tiu viro deziras esti pli alta ol ĉiuj,
          Volas estriĝi je ĉiuj, volas ordoni al ĉiuj
          Kaj doni leĝojn, al kiuj, certe, neniu obeos.
          Se lin la dioj eternaj instruis ĵetadi ponardon,
          Ĉu ili ankaŭ pro tio permesis al li--nin insulti?"

             Lin interrompis kaj diris diosimila Aĥilo;
          "Ho, mi, certege, nur estus timulo kaj netaŭgulo,
          Se mi vin kontentigadus je ĉio, kion vi volas.
          Vi de aliaj postulu tion, tamen al mi vi
          Ne ordonu, ĉar mi ne intencas al vi humiliĝi.
          Tion mi diras al vi, kaj ĝin vi konservu en koro :
          Mi la manon armitan ne levos pro la knabino
          Kontraŭ vi aŭ aliaj : vi donis kaj vi ŝin deprenas.
          Sed el mia cetera havo en ŝipoj rapidaj
          Vi nenion deprenos kontraŭ mia bonvolo.
          Sed se vi volas, elprovu, ke ĉiuj kune ekvidu,
          Kiel el vi nigra sango ĉirkaŭ ponardo ekfluos."

             Tiel ili disputis per malamikaj paroloj
          Kaj, leviĝinte, dislasis ĉe ŝipoj la kolektigitajn.
          Peleido foriris al tendoj kaj ŝipoj rapidaj
          Kune kun Menetiido kaj kune kun siaj kolegoj,
          Sed Atrido surmetis sur maron ŝipon rapidan,
          Dudek remistojn elektis kaj metis en ĝin hekatombon
          Por la dio kaj ankaŭ la Ĥrizofilinon ruĝvangan,
          Kaj Odiseo multsaĝa tie estis ŝipestro.
          Ĉiuj sidiĝis kaj baldaŭ eknaĝis sur vojon malsekan.

             Kaj al popoloj ordonis purigi sin Agamemnono.
          Ili purigis sin kaj la malpuron en maron enĵetis,
          Kaj sendifektajn hekatombojn oferis al dio :
          Bovojn kaj kaprinojn ĉe bordo senfrukta de l' maro,
          Kaj l' odoro ofera en fumo suriris ĉielon.

             Tiel ili penadis, sed dume Agamemnono
          Tion ne lasis, per kio li ĵus Aĥilon minacis :
          Vokis rapide li Taltibion kaj Eŭribaton,
          Kiuj estis liaj heroldoj kaj lertaj servantoj.

             "Iru vi tien, en tendon de la Peleido Aĥilo,
          Prenu vi la Brizeidon ruĝvangan kaj ŝin alkonduku,
          Se do li ŝin ne redonos, mi mem ŝin jam tiam deprenos,
          Al li venonte kun aro, kaj tio lin plu ektimigos."

             Tiel dirinte, forsendis li ilin kun vorto minaca.
          Ili al bordo de l' maro senfrukta malĝoje foriris
          Kaj al la tendoj kaj ŝipoj de Mirmidonoj alvenis.
          Lin do ili ektrovis ĉe tendo, ĉe ŝipo nigreta
          Tie sidanta, kaj ilin vidinte ne ĝojis Aĥilo.
          Ekkonfuzitaj pro timo kaj respektego pri l' reĝo,
          Ili stariĝis sen ia parolo, sen ia demando,
          Sed li mem tion penetris per sia koro kaj diris :

             "Bonan venon, heroldoj, senditoj de Zeŭso kaj homoj!
          Alproksimiĝu, ĉar kulpaj estas ne vi, sed Atrido,
          Kiu venigis vin pro la filino ruĝvanga de Ĥrizo.
          Dia Patroklo, knabinon vi elkonduku, ke ili
          Ŝin ekdeprenu. Kaj estu ili mem la atestoj
          Antaŭ la dioj feliĉaj, antaŭ homoj mortemaj,
          Antaŭ la reĝ' furioza, ke kiam oni ankoraŭ
          Mian helpon bezonos por malhonoron formeti
          De aliaj! Ho, certe, pro pereema malsaĝo
          Li, Atrido, ne povas rigardi antaŭen, nek posten,
          Por fortikigi Aĥajojn, batalantajn ĉe ŝipoj."

             Tiel li diris. Patroklo obeis la karan amikon :
          Li elkondukis el tendo kaj donis knabinon ruĝvangan
          Al la senditoj, kaj tiuj foriris al ŝipoj Aĥajaj;
          Kaj ne volonte kuniris knabino. Dume Aĥilo
          Iris plorante for de amikoj kaj tie sidiĝis,
          Sur la bordo de l' maro; rigardis li maron malluman,
          Manojn eltiris kaj sian karan patrinon petegis :

             "Mia patrino, ĉar vi min por tempo mallonga eknaskis,
          Devus almenaŭ aljuĝi honoron al mi l' Olimpano
          Zeŭso altetondranta, sed li tute min ne honoras!
          Jen Atrido, la vastereĝanta Agamemnono,
          Min malhonoris estinte de mi forrabinta donacon."

             Tiel li diris plorante; atentis lin lia patrino,
          La estiminda, en profundegaĵoj de maro, ĉe l' patro
          Maljuniĝinta, kaj venis el maro ŝi kiel nebulo,
          Kaj apud li, elverŝanta larmojn, ŝi alsidiĝis.
          Lin karesante per mano, ŝi la parolon eldiris :

             "Filo, pro kio vi ploras? pro kio la koro malĝojas?
          Ho, vi kaŝu nenion, ke ambaŭ tion ni sciu."

             Diris, profunde ĝeminte, Aĥilo rapidapieda :
          "Ĉion vi scias, patrino, pro kio rakonti konaton?
          Tebon aliris ni, sanktan urbon de Eetiono,
          Kaj ĝin detruis kaj ĉion tien ĉi forelkondukis;
          La Aĥajidoj honeste l' akiron dividis kaj oni
          Ĥrizofilinon ruĝvangan elektis por la Atrido.
          Ĥrizo do, pastro de malproksimegenĵetanta Apolo,
          Venis al ŝipoj rapidaj de kuproarmitaj Aĥajoj,
          Por deaĉeti filinon per netaksebla depago,
          La florkronon portante de malproksimegenĵetanta
          Dio sur ora sceptro, kaj la Aĥajojn petegis,
          Sed l' Atridojn, la ambaŭ ĉefojn popolajn--precipe.
          Tiam ĉiuj Aĥajoj laŭtege konsentis honoron
          Fari al pastro, de li deaĉeton riĉegan ricevi.
          Tio ne plaĉis nur sole al koro de Agamemnono,
          Li malhonore forpelis kaj lin minacis per vortoj.
          La maljunulo foriris kolere, sed Febo Apolo
          Lian petegon atentis, ĉar amis li multe la pastron.
          Sendis li al Argoanoj sagojn malbonajn amase,
          Tiam mortadis popoloj, ĉar sagoj de l' dio flugadis
          Ĉie en vasta tendaro Aĥaja. Sciigis nin tiam
          Antaŭdiristo scianta pri volo de dio Apolo;
          Mi mem unua konsilis rapide pacigi la dion.
          Sed Atrido koleris : subite levinte sin, diris
          Li la parolon minacan, hodiaŭ plenumiĝintan.
          La ĝojokulaj Aĥajoj ŝin, vere, venigas per ŝipo
          Hejmen en Ĥrizon kaj ankaŭ donacojn por la Potenculo,
          Sed ĵus deprenis l'heroldoj de mi el mia la tendo
          La Brizeidon, donacon honoran de Aĥajidoj.
          Helpu do vi vian filon noblan, se povas vi helpi.
          Vi sur Olimpon suriru kaj Zeŭson petegu, se iam
          Vi lian koron ĝojigis per paroloj aŭ agoj,
          Ĉar mi vin ofte aŭdadis gloriĝi en domo de l' patro,
          Ke l' ĉirkaŭitan de nigraj nubegoj Kronidon vi sola
          El senmortema diaro de malhonora pereo
          Igis for, dume kateni minacis lin ĉiuj aliaj :
          Hero kaj Posejdono kaj ankaŭ Palas-Ateno.
          Sed vi venis, diino, formetis de li la katenojn,
          Sur Olimpon la vastan vokinte Centmanon, nomatan
          Breareo de dioj kaj--Egeono de homoj,
          Ĉar li estas multege pli forta ol lia patro;
          Apud Kronido sidiĝis li fiera de gloro,
          Kaj lin teruris la dioj kaj timis Zeŭson kateni.
          Rememorigu lin, antaŭ li sidiĝu kaj liajn
          Vi ĉirkaŭprenu genuojn, ke volu li helpi Trojanojn
          Aŭ ĝis tendaro kaj ŝipoj la Aĥajidojn forpeli
          Mortigatojn, ke ĉiuj sciiĝu la krimon de l'reĝo,
          Ke li mem, Agamemnono Atrido, la ĉefo de viroj
          Sciu l' ofendon, faritan al plej kuraĝa Aĥajo."

             Larmojn verŝante, respondis al sia filo Tetido :
          "Ve al mi, ke edukis mi vin, por mizeroj naskitan!
          Ho, se vi povus ĉe ŝipoj sen larmoj kaj sen malĝojo
          Sidi, ĉar estos nelonge vi, tute ne longe vivanta.
          Nun ne longtempa kaj pli malfeliĉa ol ĉiuj vi estas
          Per unu fojo. Ho, mi vin por malfeliĉo eknaskis.
          Tion al tondronĵetanta Zeŭso, se volos li aŭdi,
          Iras mi diri nun supren, sur multaneĝan Olimpon.
          Vi do, sidante ĉe ŝipoj rapidaj, ne ĉesu koleri
          La Aĥajidojn kaj tute detenu vin de la milito.
          Zeŭso hieraŭ festeni al Etiopoj senpekaj,
          Ĉe l'Okeano, foriris kaj kune kun li--la diaro,
          Tamen la tagon dekduan revenos li hejmen, Olimpon.
          Tiam eniros mi kupran domon de Zeŭso, mi liajn
          Ekĉirkaŭprenos genuojn, mi lin inklinigi esperas."

             Tiel dirinte, foriris ŝi. Kaj li restigis koleron
          En la koro pro sia ruĝovanga knabino,
          Malgraŭ li forkondukita perforte. Sed Odiseo
          En Ĥrizourbon alvenis kun hekatombo la sankta.
          En la havenon profundan veninte, tuj ili formetis
          Velojn kaj ilin kunligis en ŝipoj kaj al la mastejo
          Maston altiris, rapide ĝin sur ŝnuregojn mallevis
          Kaj en havenon enpelis per remiloj la ŝipon,
          Tie ĉi ankron elĵetis kaj ligis al bordo ŝnuregojn.
          Mem ili teron suriris kaj l'hekatombon kunprenis
          Por dio Febo Apolo malproksimegenĵetanta,
          Ankaŭ eliris Ĥrizido el ŝipo la martranaĝanta,
          Ŝin al altaro kondukis nun Odiseo multsaĝa,
          Kaj redoninte en brakojn de l'patro, li tiel eldiris :

             "Ĥrizo, venigis min Agamemnono, la ĉefo de viroj,
          Por la filinon redoni kaj hekatombon oferi
          Al Apolo, ke por Aĥajidoj paciĝu la dio,
          Kiu pezegajn mizerojn alsendis nun al Argoanoj."

             Tion li diris, ŝin donis en liajn manojn; la patro
          Ĝoje ricevis la karan filinon. L'Aĥajoj al dio
          La hekatombon majestan ordigis ĉirkaŭe l'altaro
          Bonkonstruita, eklavis la manojn kaj prenis l'hordeon.
          Ĥrizo do levis la manojn supren kaj laŭte ekpreĝis :

             "Aŭdu, Arĝentopafarka, apogo de Ĥrizo kaj Kilo
          Sankta, potence reĝanta la Tenedoson. Kiele
          Vi jam antaŭe atentis mian petegon vokantan
          Kaj min trankviligis, mizeriginte l'Aĥajojn,
          Tiel same vi ree mian deziron plenumu
          Kaj de Aĥajoj forigu la teruregajn mizerojn."

             Tiel li diris, preĝante, atentis lin Febo Apolo.
          Sed post la preĝo disĵetis ili la sanktan hordeon,
          Kolojn defleksis al bestoj, ekbuĉis kaj felojn deprenis
          Kaj femurojn eltranĉis, ilin envolvis per graso
          Duobligite, por pecoj da kruda viando kovrinte;
          Ilin bruligis la pastro sur ŝtipoj kaj nigran vinon
          Verŝis sur ili; lin knaboj kun kvindentiloj ĉirkaŭis.
          Forbruliginte femurojn kaj l' internaĵojn provinte,
          Ili distranĉis la reston pece kaj metis sur stangojn,
          Rostis ĝin pene kaj fine demetis ĝin. Post la laboro
          Ili aranĝis festenon, kaj tiam la koroj iliaj
          En tiu bonaranĝita festeno mankis nenion.
          Post kvietigo de la malsato kaj de soifo
          Knaboj plenigis ĝis randoj kalikojn per la trinkaĵo
          Kaj, komencinte de dekstre, al ĉiuj pokalojn disdonis.
          Daŭre la tago l'Aĥajoj per kantoj pacigis la dion,
          Belan peanon kantadis la maljunuloj Aĥajoj,
          Glorigadante Apolon, kaj ĝojis li en sia koro.

             Kiam la suno subiris kaj mallumo fariĝis,
          Ili ĉe la ŝnuregoj, tenintaj la ŝipon, ekdormis.
          Sed kiam la rozafingra Eos', el nebuloj naskita,
          Levis sin, ili fornaĝis al vasta tendaro Aĥaja,
          Venton favoran al ili donis Febo Apolo.
          Ili starigis la maston, disstreĉis la velojn blankegajn,
          Vento ekblovis en mezon de veloj, kaj ondo purpura
          Ĉirkaŭ la kilo de l' ŝipo naĝanta fortego ekbruis,
          Kaj ĝi ekkuris sur ondoj, rapide la vojon farante.
          Poste, veninte al vasta tendaro de la Aĥajidoj,
          Ili eltiris la ŝipon nigretan sur bordon la sablan
          Kaj, ĝin subapoginte alte per traboj longegaj,
          Ili ne malrapidante disiris en tendojn kaj ŝipojn.
          Li do koleris, sidante ĉe ŝipoj rapidenaĝantaj,
          Li, Peleido kuraĝa, la dia piedorapida.

             Li en konsilojn, virojn glorigadantajn, ne venis,
          Nek en batalojn. Sed lian koron mordetis malĝojo
          Pro la restiĝo senaga : soifis li bruon, batalon.

             Jen apenaŭ dekdua matenĉielruĝo aperis,
          Sur Olimpon revenis l'eternevivanta diaro.
          Zeŭs antaŭiris. Tetido do ne forgesis la peton
          De ŝia filo, ŝi iris el maro kaj levis sin kune
          Kun frumatena nebulo ĉielon kaj altan Olimpon;
          Tie ĉi trovis ŝi Zeŭson, aparte de dioj aliaj
          Sur la supraĵo plej alta de multekapa Olimpo.
          Ŝi alsidiĝis kaj ĉirkaŭprenis per mano maldekstra
          Liajn genuojn, per dekstra lian mentonon ektuŝis,
          Kaj potenculon Kronidon-Zeŭson ŝi ekpetegis :

             "Ho, patro Zeŭso, se mi al vi inter diaro ekplaĉis
          Iam per vorto aŭ faro, plenumu vi mian deziron :
          Vi mian filon ekvenĝu, mortonton pli frue ol ĉiuj;
          Agamemnono, la ĉefo de viroj, lin malhonoris,
          De li preninte donacon kaj mem ĝin forekrabinte.
          Sed vi lin venĝu, Antaŭpripensanta, ho, Zeŭso potenca!
          Vi al Trojanoj donacu venkadon, ĝis Aĥajidoj
          Mian filon honoros kaj rekompencos lin glore."
          Tiel ŝi diris. Al ŝi ne respondis la nubopelanto
          Zeŭso kaj longe silentis. Tetido do forte alpremis
          Sin al ĉirkaŭprenitaj genuoj kaj reekpetegis :
          "Ne ŝanceliĝu : promesu kaj donu al mi la konsenton
          Aŭ do--rifuzu (ne timas ja vi), ke tuj nun mi sciu,
          Ĉu mi el ĉiuj estas plej malestimata diino."

             Al ŝi respondis indigne Zeŭso la nubkolektulo :
          "Vere, malbona afero estos, se vi kontraŭ Hero
          Igos min, kaj ŝi per vortoj insultaj min ekkolerigos;
          Ŝi jam sen tio en rondo de ĉiuj dioj senmortaj
          Kontraŭ mi ĉiam disputas, dirante--mi helpas Trojanojn.
          Tamen vi nun forrapidu, ke Hero vin ne ekvidu.
          Mi jam prizorgos, por vian deziron plenumi, kaj al vi
          Mi la kapon balancos, por ke al mi vi konfidu :
          Tio ĉi estas de miaj promesoj por ĉiuj senmortaj
          Garantiaĵo sanktega, ĉar estas ne redonebla,
          Ne refarebla la vorto, donita dum kapobalanco."
          Ĉe tiuj vortoj mallevis Zeŭso la brovojn mallumajn,
          Kaj l' ambroziaj buklharoj de l' Potenculo subfalis
          De la kapo senmorta, la vasta Olimpo ektremis.

             Tiel konsiliĝinte, ili disiris nun. Ŝi do
          Maron profundan rapidis de la brilega Olimpo.
          Zeŭso eniris palacon sian, kaj ekleviĝinte
          Iris la dioj renkonte al patro ilia, neniu
          Kuraĝiĝis atendi lin : ĉiuj renkonte aliris.

             La Olimpano sidiĝis sur trono sia. Sed Hero
          Ne preterlasis, ke li konsiliĝis kun la filino
          De maljunulo Nereo, l'arĝentapieda Tetido,
          Kaj tiajn vortojn pikemajn al Zeŭso potenca eldiris :

             "Kiu el dioj, vi ruza, al vi sian donis konsilon?
          Ĉiam plaĉas al vi ricevadi sekretajn decidojn,
          Dum mi malestas de vi, kaj neniam al mi vi diras
          Vole eĉ unu vorton de tio, pri kio vi pensas."

             Al ŝi respondis la patro de la homaro kaj dioj :
          "Hero, ne penu vi ĉiujn miajn pensojn sciiĝi,
          Ĉar tio estas ne ebla por vi eĉ, por mia edzino.
          Certe, neniu el dioj kaj homoj sciiĝos pri tio,
          Antaŭ ol vi, kio estas por vi permesata sciiĝi;
          Tamen do, kion mi volas aparte de dioj decidi,
          Vi min ne devas demandi, vi min ne devas esplori."

             Hero la bovookula ree respondis al Zeŭso :
          "Ho, kiajn vortojn eldiris vi, Kronido terura!
          Mi ja neniam ĝis nun vin demandis aŭ esploradis,
          Tute trankvile decidas vi ĉion, kion vi volas.
          Sed mi nun timas en koro, ĉu vin ne ekkonvinkis
          L'ido de griza Nereo, l'arĝentapieda Tetido :
          Ĉe vi sidante, ŝi viajn ĉirkaŭprenadis genuojn.
          Al ŝi vi eble promesis per kapobalanco Aĥilon
          Ekglorigi kaj multajn Aĥajojn ekstermi ĉe l' ŝipoj?"

             Al ŝi respondis dirinte Zeŭso la nubkolektulo :
          "Stranga, vi ĉiam suspektas, ne povas de vi mi kaŝiĝi,
          Sed vi nenion atingos, nur malproksimiĝos de koro
          Mia, kaj tio por vi estos ja pli terura ankoraŭ.
          Se tio estos, fariĝos tio laŭ mia deziro,
          Sidu do vi nun trankvile kaj miajn ordonojn obeu!
          Ĉar malcerte tuta diaro Olimpa vin helpos,
          Se kontraŭ vin nevenkeblajn miajn manojn mi uzos".

             Tiel li diris, kaj Hero la bovookula ektimis,
          Sidis silente, koleron en sian koron bridinte,
          Kaj eksopiris la Uranidoj en Zeŭsa palaco.
          Jen nun eldiris Hefesto, la glora artisto, favore
          Pri sia kara patrino Hero, diino blankmana :

             "Estos certege malbone kaj fine ne elsufereble,
          Se vi tiel malice malpacos por la mortemaj
          Kaj inter dioj vi semos ribelon. Ne ĝuos ja pli ni
          Ĝojon festenan, se reĝos malpaco. Al mia patrino
          Mi nun konsilas (kvankam ŝi mem havas multan prudenton)

             Al kara patro obee submeti sin, por ke li ree
          Ne ekkoleru, kaj pli ne konfuzi nin dume festeno.
          Ĉar se li, la Olimpano tondronĵetanta, ekvolos,
          Li nin deĵetos de tronoj; li estas pli forta ol ĉiuj.
          Sed vi lin volu per vortoj delikataj moligi
          Kaj refariĝos favora baldaŭ al ni l'Olimpano".

             Tiel dirinte, leviĝis li kaj pokalon dufundan
          Donis al sia patrino kara kaj diris la vortojn :

             "Kara patrino, elportu malĝojon malgraŭe sufero,
          Ke mi vin, ho, la plej kara, ne vidu per propraj okuloj
          Baldaŭ batata; ĉar vana, kiel ajn volus mi, estos
          Mia helpo, ĉar Zeŭson kontraŭi estas ne eble.
          Ĉar jam antaŭe, kiam fojon mi volis vin helpi,
          Kaptis li min ĉe l' piedo, de sojlo la sankta min ĵetis.
          Tutan la tagon mi flugis suben kaj dum sunsubiro
          Mi sur Lemnoson surfalis, havante malmulte da vivo,
          Sed la Sintoj ricevis la subenfalinton amike."

             Tiel eldiris li, kaj ekridetis Hero blankmana
          Kaj ridetante ŝi prenis de sia filo pokalon.
          Li do al ĉiuj ceteraj senmortaj, irante de dekstre,
          Dolĉan nektaron enverŝis, el la kaliko ĉerpante,
          Kaj inter dioj feliĉaj eksonis ridado senfina,
          Kiam ili lin vidis kuradi kaj rekuradi.

             Ĝis sunsubiro festenis ili dum tuta la tago,
          Kaj nenio mankis al koroj dum festenado
          Bonaranĝita : nek sonoj belegaj de liro Apola.
          Nek l' harmonia kantado de Muzoj, kantantaj alterne.

             Sed kiam ekestingiĝis la lumo de l' suno brilega,
          Ĉiu el ili foriris dormi en sian loĝejon,
          Kiun al ĉiu lamapieda artisto Hefesto
          Ekkonstruis per sia multescianta prudento.
          Zeŭso do tondronĵetanta iris al sia kuŝejo,
          Kie li ofte kuŝadis sub ago de dormo la dolĉa.
          Tien veninte, li dormis, kaj apud li--Hero orkrona.

---

                                  VIII

                                 ALDONO

---

                     PREĜO SUB LA VERDA STANDARDO

                   Al Vi, ho potenca senkorpa mistero,
                Fortego, la mondon reganta,
                Al Vi, granda fonto de l'amo kaj vero
                Kaj fonto de vivo konstanta,
                Al Vi, kiun ĉiuj malsame prezentas,
                Sed ĉiuj egale en koro Vin sentas,
                Al Vi, kiu kreas, al Vi, kiu reĝas,
                Hodiaŭ ni preĝas.

                   Al Vi ni ne venas kun kredo nacia,
                Kun dogmoj de blinda fervoro :
                Silentas nun ĉiu disput' religia
                Kaj regas nur kredo de _koro_.
                Kun ĝi, kiu estas ĉe ĉiuj egala,
                Kun ĝi, la plej vera, sen trudo batala,
                Ni staras nun, filoj de l'tuto homaro
                Ĉe Via altaro.

                   Homaron Vi kreis perfekte kaj bele,
                Sed ĝi sin dividis batale;
                Popolo popolon atakas kruele,
                Frat' fraton atakas ŝakale.
                Ho, kiu ajn estas Vi, forto mistera,
                Aŭskultu la voĉon de l'preĝo sincera,
                Redonu la pacon al la infanaro
                De l'granda homaro!

                   Ni ĵuris labori, ni ĵuris batali,
                Por reunuigi l'homaron.
                Subtenu nin, Forto, ne lasu nin fali,
                Sed lasu nin venki la baron;
                Donacu Vi benon al nia laboro,
                Donacu Vi forton al nia fervoro,
                Ke ĉiam ni kontraŭ atakoj sovaĝaj
                Nin tenu kuraĝaj.

                   La verdan standardon tre alte ni tenos;
                Ĝi signas la bonon kaj belon.
                La Forto mistera de l' mondo nin benos,
                Kaj nian atingos ni celon.
                Ni inter popoloj la murojn detruos,
                Kaj ili ekkrakos kaj ili ekbruos
                Kaj falos por ĉiam, kaj amo kaj vero
                Ekregos sur tero.

---

                          TABELO DE LA ENHAVO

EKZERCOJ . . . . . . . . . . . . . . . . . . . . . . . . . . . . . .   1

                          FABELOJ KAJ LEGENDOJ

La novaj vestoj de la reĝo. . . . . . . . . . . . . . . . . . . . .  19
Aleksandro Macedona (V. Jabec) . . . . . . . . . . . . . . . . . . .  24
Kiu estas la plej bona amiko de la viro? . . . . . . . . . . . . . .  26
La deveno de la virino . . . . . . . . . . . . . . . . . . . . . . .  28
La naskiĝo de la tabako (C. Bachiller). . . . . . . . . . . . . . .  30
Karagara . . . . . . . . . . . . . . . . . . . . . . . . . . . . . .  34
La virineto de maro. . . . . . . . . . . . . . . . . . . . . . . . .  35

ANEKDOTOJ. . . . . . . . . . . . . . . . . . . . . . . . . . . . . .  61

                                RAKONTOJ

Nokto. . . . . . . . . . . . . . . . . . . . . . . . . . . . . . . .  92
La hejmo de la metiisto. . . . . . . . . . . . . . . . . . . . . . . 108
La forgesita pipo (A. Edelmann). . . . . . . . . . . . . . . . . . . 117
Arturo . . . . . . . . . . . . . . . . . . . . . . . . . . . . . . . 122
La nigra virino. . . . . . . . . . . . . . . . . . . . . . . . . . . 138
La karaj braceletoj. . . . . . . . . . . . . . . . . . . . . . . . . 143
Nur unu vorton . . . . . . . . . . . . . . . . . . . . . . . . . . . 145
La porcio da glaciaĵo . . . . . . . . . . . . . . . . . . . . . . . 154

                        EL LA VIVO KAJ SCIENCOJ

Bagateloj. . . . . . . . . . . . . . . . . . . . . . . . . . . . . . 178
Fingra kalendaro . . . . . . . . . . . . . . . . . . . . . . . . . . 208
El la poŝto . . . . . . . . . . . . . . . . . . . . . . . . . . . . 214
La loĝejoj de la termitoj . . . . . . . . . . . . . . . . . . . . . 222
Korespondado komerca . . . . . . . . . . . . . . . . . . . . . . . . 227
Kronika katara konjunktivito . . . . . . . . . . . . . . . . . . . . 229
La sunhorloĝo en Dijon. . . . . . . . . . . . . . . . . . . . . . . 235

                        ARTIKOLOJ PRI ESPERANTO

El la unua libro de la lingvo Esperanto. . . . . . . . . . . . . . . 241
Plena gramatiko de Esperanto . . . . . . . . . . . . . . . . . . . . 254
Al la historio de la provoj de lingvoj tutmondaj de Leibnitz ĝis la
  nuna tempo . . . . . . . . . . . . . . . . . . . . . . . . . . . . 256
Esenco kaj estonteco de la ideo de lingvo internacia . . . . . . . . 268

                                 POEZIO

L. Zamenhof.--La espero. . . . . . . . . . . . . . . . . . . . . . 317
   --       La vojo. . . . . . . . . . . . . . . . . . . . . . . 318
   --       Al la fratoj . . . . . . . . . . . . . . . . . . . . 319
   --       Mia penso. . . . . . . . . . . . . . . . . . . . . . 321
   --       Ho mia kor'. . . . . . . . . . . . . . . . . . . . . 322
   --       La vojevodo (Mickiewicz) . . . . . . . . . . . . . . 323
   --       La rozeto (Goethe) . . . . . . . . . . . . . . . . . 325
   --       En nord' unu pino (Heine). . . . . . . . . . . . . . 326
   --       En sonĝo (Heine). . . . . . . . . . . . . . . . . . 326
   --       Lorelej' (Heine) . . . . . . . . . . . . . . . . . . 327
   --       Kanto de studentoj . . . . . . . . . . . . . . . . . 323
   --       Al la reĝo. . . . . . . . . . . . . . . . . . . . . 329
   --       Nokta kanto de soldato (W. Hauff). . . . . . . . . . 330
   --       Kanto de l'ligo (A. Mozart). . . . . . . . . . . . . 330
   --       La kapelo (L. Uhland). . . . . . . . . . . . . . . . 331
   --       La gaja migranto . . . . . . . . . . . . . . . . . . 332
   --       La vojo (B. N. Delvig) . . . . . . . . . . . . . . . 339
Leo Belmont.--Nokt' en la koro (Byron) . . . . . . . . . . . . . . 333
   --       Al brusto, al min (Heine). . . . . . . . . . . . . . 334
V. Devjatnin.--Printempo . . . . . . . . . . . . . . . . . . . . . 335
   --        Ŝipeto . . . . . . . . . . . . . . . . . . . . . . 335
   --        Sciuro kaj papago . . . . . . . . . . . . . . . . . 336
   --        Anĝelo (Lermontov) . . . . . . . . . . . . . . . . 336
   --        Husaro (Puŝkin). . . . . . . . . . . . . . . . . . 337
   --        Infano de zorgo (Herder). . . . . . . . . . . . . . 341
   --        Espero (Schiller) . . . . . . . . . . . . . . . . . 343
   --        Garantio (Schiller) . . . . . . . . . . . . . . . . 344
A. Dombrowski.--Mia mizero . . . . . . . . . . . . . . . . . . . . 348
   --         Nova kanto . . . . . . . . . . . . . . . . . . . . 349
   --         La malliberulo . . . . . . . . . . . . . . . . . . 350
M. Goldberg.--La turo babilona . . . . . . . . . . . . . . . . . . 351
   --       Nova Dio {S. Frug) . . . . . . . . . . . . . . . . . 353
   --       Cigno, ezoko kaj kankro (Krylov) . . . . . . . . . . 359
A. Grabowski.--Tri Budrysoj (Mickiewicz) . . . . . . . . . . . . . 360
   --        Revaĵo (P. Dalman) . . . . . . . . . . . . . . . . 361
   --        Excelsior (Longfellow). . . . . . . . . . . . . . . 362
   --        La pluva tago (Longfellow). . . . . . . . . . . . . 364
   --        La sago kaj la kanto (Longfellow) . . . . . . . . . 364
   --        Sonoriloj de vespero (T. Moore) . . . . . . . . . . 365
E. Haller.-- Mi rakontis (Vejnberg) . . . . . . . . . . . . . . .366
G. Janowski.--Mi eliras (Lermonto. . . . . . . . . . . . . . . . 366
D. Jegorov.--Aŭtuno. . . . . . . . . . . . . . . . . . . . . . . 367
F. de Kanaloŝŝy-Lefler.--Kuŝas somero (Heine) . . . . . . . . . 368
A. Kofman.-- Filino de Iftah. . . . . . . . . . . . . . . . . . . 368
   --       La sklavoŝipo (Heine) . . . . . . . . . . . . . . . 374
V. Langlet.--Al la memoro de Jozef Wasniewski . . . . . . . . . . 378
R. Libeks.-- Latva popola kanto . . . . . . . . . . . . . . . . . 380
I. Lojko.--Malgrand'-rusa kanteto. . . . . . . . . . . . . . . . . 380
   --    Profeto (Lermontov) . . . . . . . . . . . . . . . . . . 381
F. Lorenc.--Alaŭdeto (Boheme) . . . . . . . . . . . . . . . . . . 382
A. Naumann.--Mi amis vin . . . . . . . . . . . . . . . . . . . . . 383
   --      Printempo venos . . . . . . . . . . . . . . . . . . . 384
Poeteto.--La Ĉaso . . . . . . . . . . . . . . . . . . . . . . . . 384
I. Seleznet.--Kanto. . . . . . . . . . . . . . . . . . . . . . . . 385
   --       Ne riproĉu la sorton. . . . . . . . . . . . . . . . 386
   --       Revo . . . . . . . . . . . . . . . . . . . . . . . . 386
E. Smetanka.--La poeto (V. Halek). . . . . . . . . . . . . . . . . 387
L. Sokolov.--La velo (Lermontov) . . . . . . . . . . . . . . . . . 388
M. Solovjev.--Plendo . . . . . . . . . . . . . . . . . . . . . . . 388
   --       Tri palmoj (Lermontov) . . . . . . . . . . . . . . . 389
K. Svanbom.--Laŭ sveda melodio. . . . . . . . . . . . . . . . . . 391
S. Satunovski.--Ne diru (Nadson) . . . . . . . . . . . . . . . . . 391
W. Waher.--Spirita Ŝipo . . . . . . . . . . . . . . . . . . . . . 392
J. Wasniewski.--El la paperujo de miaj fabloj. . . . . . . . . . . 391
E. de Wahl.--Ĉe l' maro (Heine) . . . . . . . . . . . . . . . . . 395
F. Zamenhof.--Versaĵo sen fino. . . . . . . . . . . . . . . . . . 395
   --       Vizito de la steloj sur la tero. . . . . . . . . . . 397
0. Zeidlitz.--Vespero (A. Nikander). . . . . . . . . . . . . . . . 402
L. Zamenhof.--El Hamleto . . . . . . . . . . . . . . . . . . . . . 403
A. Kofman.--El Iliado. . . . . . . . . . . . . . . . . . . . . . . 441

                                 ALDONO

Preĝo sub la verda standardo. . . . . . . . . . . . . . . . . . . . 459

---
